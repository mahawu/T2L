T47n1985_p0495a01║
T47n1985_p0495a02║　　No. 1985
T47n1985_p0495a03║　　臨濟慧照玄公大宗師語錄序
T47n1985_p0495a04║
T47n1985_p0495a05║曹溪派列。淘涌而流注無窮。南嶽岐分。巍峨
T47n1985_p0495a06║而
T47n1985_p0495a07║聯綿不盡。雲仍曼衍。枝葉滋榮。非止蔭覆人
T47n1985_p0495a08║天。抑亦光揚祖道。無說之說。須知意不在言。
T47n1985_p0495a09║無聞之聞。果信言非有意。此皆理極無喻之
T47n1985_p0495a10║道。緒餘影響者也。故臨濟祖師以正法眼。明
T47n1985_p0495a11║涅槃心。興大智大慈。運大機大用。棒頭喝下。
T47n1985_p0495a12║勦絕凡情。電掣星馳。卒難搆副。豈容擬議。那
T47n1985_p0495a13║許追思。非唯雞過新羅。欲使鳳趨霄漢。不留
T47n1985_p0495a14║朕跡。透脫玄關。令三界迷徒歸一真實際。天
T47n1985_p0495a15║下英流莫不仰瞻。為一宗之祖理當然也。今
T47n1985_p0495a16║總統雪堂禪師。乃臨濟十八代孫。河北江南
T47n1985_p0495a17║遍尋是錄。偶至餘杭得獲是本。如貧得寶。似
T47n1985_p0495a18║暗得燈。踊躍歡呼。不勝感激。遂捨長財。繡梓
T47n1985_p0495a19║流通。俵施諸剎。此一端奇事。寔千載難逢。咦
T47n1985_p0495a20║擲地金聲聞四海。定知珠玉價難酬。元貞二
T47n1985_p0495a21║年歲次丁未。大都報恩禪寺住持嗣祖。林泉
T47n1985_p0495a22║老人從倫。盥手焚香謹序。
T47n1985_p0495a23║
T47n1985_p0495a24║
T47n1985_p0495a25║　　臨濟慧照玄公大宗師語錄序
T47n1985_p0495a26║
T47n1985_p0495a27║薄伽梵正法眼藏涅槃妙心付摩訶迦葉。是
T47n1985_p0495a28║為第一祖。逮二十八祖菩提達磨。提十方三
T47n1985_p0495a29║世諸佛密印而來震旦。是時中國始知佛法
T47n1985_p0495b01║有教外別傳不立文字直指人心見性成佛。
T47n1985_p0495b02║厥後優缽羅花於時出現。芬芳馥郁。一華五
T47n1985_p0495b03║葉。香風匝地寶色照天。各放無量光明。輝映
T47n1985_p0495b04║大千世界。其中一大苾芻。為一大事因緣。依
T47n1985_p0495b05║棲黃蘗山中。三度參請。三度被打。後向高安
T47n1985_p0495b06║灘頭大愚老師處。始全印證。平生用金剛王
T47n1985_p0495b07║寶劍。逢凡殺凡。逢聖殺聖。風行草偃。號令八
T47n1985_p0495b08║方。如雪色象王。如金毛師子。踞地哮吼。狐狸
T47n1985_p0495b09║野干心破腦裂。百獸見之。無不股慄。如驚濤
T47n1985_p0495b10║嶮崖壁立萬仞。使途中之人其行次且不敢
T47n1985_p0495b11║舉足下足。惟恐喪身失命。雖老子鉗槌者。見
T47n1985_p0495b12║之無不汗下。若夫三玄三要。奪境奪人。金章
T47n1985_p0495b13║玉句。如風檣陣馬。如迅雷奔霆。凌轢波濤。穿
T47n1985_p0495b14║穴嶮固。破碎陣敵。天回地轉。七縱八橫。幾於
T47n1985_p0495b15║截斷眾流。四海學徒莫不望風披靡。故門庭
T47n1985_p0495b16║峻峭孤硬難入。蓋妙用功夫。不在文字。不離
T47n1985_p0495b17║文字。盡大地作一隻眼者。乃能識之。末後將
T47n1985_p0495b18║正法眼藏。卻向瞎驢邊滅卻。師之出處具載
T47n1985_p0495b19║傳燈等錄。茲不復贅。自興化獎公而下。子孫
T47n1985_p0495b20║雲仍最為蕃衍盛大。多大根器人。冠映河嶽。
T47n1985_p0495b21║騰耀古今。在在處處。法席叢林。化俗談真。重
T47n1985_p0495b22║規疊矩。出廣長舌相。為人開堂演法。如慈明
T47n1985_p0495b23║圓公琅瑯覺公。皆大法王人天師也。今雪堂
T47n1985_p0495b24║大禪師臨濟十八代嫡孫。琅瑯第十世的派。
T47n1985_p0495b25║王臣尊禮。緇素嚮慕。是亦僧中之龍象爾。不
T47n1985_p0495b26║忘祖師恩德。每恨。臨濟一言一句。一棒一喝。
T47n1985_p0495b27║參承諮決。升堂入室語錄。未大發明。刻梓流
T47n1985_p0495b28║行。用廣禪林觀聽。仍求北山居士郭天錫。為
T47n1985_p0495b29║作序引。嗚呼雪堂老師。行從上祖師難能之
T47n1985_p0495c01║事。慎終追遠。知恩報恩則不無。將五百年風
T47n1985_p0495c02║顛老漢吐下唾團。重新拈出供養。今代衲僧
T47n1985_p0495c03║還肯咀嚼麼。合浦還珠固為奇特。冷灰爆豆
T47n1985_p0495c04║亦自不妨。
T47n1985_p0495c05║　大德二年八月。前監察御史郭天錫焚香
T47n1985_p0495c06║　九拜書。
T47n1985_p0495c07║
T47n1985_p0495c08║
T47n1985_p0495c09║　　臨濟慧照玄公大宗師語錄序
T47n1985_p0495c10║
T47n1985_p0495c11║竊以黃蘗山高。便敢當頭捋虎。滹陀岸遠。亦
T47n1985_p0495c12║能順水操舟。既露惡毒爪牙。仍顯慈悲手段。
T47n1985_p0495c13║欄腮一掌。免煩著齒粘唇。劈肋三拳。可謂傾
T47n1985_p0495c14║心吐膽。三玄在手。七事隨身。觸之則石裂崖
T47n1985_p0495c15║崩。擬之則雷轟電掣。門庭孤峻。閫奧宏深。只
T47n1985_p0495c16║可望崖。不可趣向。茲者總統雪堂和尚。憫巴
T47n1985_p0495c17║歌唱而和寡。嗟雪曲彈而應稀。語錄闕文。叢
T47n1985_p0495c18║林罕見。遂旁求釋子。而再起斯文。欲鏤板以
T47n1985_p0495c19║廣流通。俾參玄而得受用。弘揚祖道。垂裕後
T47n1985_p0495c20║昆。棒頭喝下。須明石火電光。正案傍提。要顧
T47n1985_p0495c21║眉毛鼻孔。其他機緣備載前錄。不勞再舉。噫
T47n1985_p0495c22║臨濟祖師六傳而至汾陽大宗師。汾陽下傑
T47n1985_p0495c23║出六大尊者。曰慈明圓。曰瑯琊覺。圓傳陽岐
T47n1985_p0495c24║會。會傳白雲端。端傳五祖演。演傳佛果勤佛
T47n1985_p0495c25║鑑天目齊。佛果傳虎丘隆大慧杲。虎丘隆傳
T47n1985_p0495c26║應菴華。華傳密菴傑。傑傳松源岳。岳傳無德
T47n1985_p0495c27║通。通傳虛舟度。度傳徑山虎巖伏。天目齊傳
T47n1985_p0495c28║汝州和。和傳竹林寶。寶傳竹林安。安傳竹林
T47n1985_p0495c29║海。海傳慶壽璋。白澗一歸雲宣。宣傳平山亮。
T47n1985_p0496a01║白澗一傳沖虛昉懶牧歸。慶壽璋傳海雲大
T47n1985_p0496a02║宗師竹林彛。彛傳龍華惠。海雲傳可菴朗龍
T47n1985_p0496a03║宮玉頤菴儇。可菴傳太傅劉文貞公慶壽滿。
T47n1985_p0496a04║龍宮玉傳大名海。頤菴傳慶壽安。瑯琊覺傳
T47n1985_p0496a05║泐潭月。月傳毘陵真。真傳白水白。白傳天寧
T47n1985_p0496a06║黨。黨傳慈照純。純傳鄭州寶。寶傳竹林藏慶
T47n1985_p0496a07║壽亨少林鑑。慶壽亨傳東平汴大原昭。少林
T47n1985_p0496a08║鑑傳法王通。通傳安閑覺。覺傳南京智西菴
T47n1985_p0496a09║贇。南京智傳壽峰湛。西菴贇傳雪堂仁。雪堂
T47n1985_p0496a10║乃臨濟十八世孫也。莫不門庭孤峻機辯縱
T47n1985_p0496a11║橫。俱是克家子孫。燈燈續焰直至如今。可謂
T47n1985_p0496a12║源清流長。此之謂也。雪堂禪師乃吾三世祖。
T47n1985_p0496a13║囑子為序。率爾書之。腦後見腮。頂門具眼者。
T47n1985_p0496a14║大發一笑。開泰退堂襲祖第二十世孫五峰
T47n1985_p0496a15║普秀齋沐焚香拜書。
T47n1985_p0496a16║
T47n1985_p0496a17║
T47n1985_p0496a18║　　鎮州臨濟慧照禪師語錄序
T47n1985_p0496a19║
T47n1985_p0496a20║　　　　延康殿學士金紫光祿大夫真
T47n1985_p0496a21║　　　　定府路安撫使兼馬步軍都總
T47n1985_p0496a22║　　　　管兼知成德軍府事　馬防撰
T47n1985_p0496a23║黃檗山頭。曾遭痛棒。大愚肋下。方解築拳。饒
T47n1985_p0496a24║舌老婆。尿床鬼子。這風顛漢。再捋虎鬚。巖谷
T47n1985_p0496a25║栽松。後人標榜。钁頭斸地。幾被活埋。肯箇後
T47n1985_p0496a26║生。驀口自摑。辭焚机案。坐斷舌頭。不是河南。
T47n1985_p0496a27║便歸河北。院臨古渡。運濟往來。把定要津。壁
T47n1985_p0496a28║立萬仞。奪人奪境。陶鑄仙陀。三要三玄。鈐鎚
T47n1985_p0496a29║衲子。常在家舍。不離途中。無位真人。面門出
T47n1985_p0496b01║入。兩堂齊喝。賓主歷然。照用同時。本無前
T47n1985_p0496b02║後。菱花對像。虛谷傳聲。妙應無方。不留朕
T47n1985_p0496b03║跡。拂衣南邁。戾止大名。興化師承。東堂迎
T47n1985_p0496b04║侍。銅瓶鐵缽。掩室杜詞。松老雲閑。曠然自
T47n1985_p0496b05║適。面壁未幾。密付將終。正法誰傳。瞎驢邊
T47n1985_p0496b06║滅。圓覺老演。今為流通。點撿將來。故無差
T47n1985_p0496b07║舛。唯餘一喝。尚要商量。具眼禪流。冀無賺
T47n1985_p0496b08║舉。宣和庚子中秋日謹序。
T47n1985_p0496b09║
T47n1985_p0496b10║
T47n1985_p0496b11║鎮州臨濟慧照禪師語錄
T47n1985_p0496b12║
T47n1985_p0496b13║　　　　住三聖嗣法小師慧然集
T47n1985_p0496b14║府主王常侍。與諸官請師升座。師上堂云。山
T47n1985_p0496b15║僧今日事不獲已。曲順人情方登此座。若約
T47n1985_p0496b16║祖宗門下。稱揚大事。直是開口不得。無爾措
T47n1985_p0496b17║足處。山僧此日以常侍堅請。那隱綱宗。還有
T47n1985_p0496b18║作家戰將直下展陣開旗麼。對眾證據看。僧
T47n1985_p0496b19║問。如何是佛法大意。師便喝。僧禮拜。師云。
T47n1985_p0496b20║這箇師僧。卻堪持論。問師唱誰家曲。宗風嗣
T47n1985_p0496b21║阿誰。師云。我在黃蘗處。三度發問三度被打。
T47n1985_p0496b22║僧擬議。師便喝。隨後打云。不可向虛空裏釘
T47n1985_p0496b23║橛去也。有座主問。三乘十二分教。豈不是明
T47n1985_p0496b24║佛性。師云。荒草不曾鋤。主云。佛豈賺人也。
T47n1985_p0496b25║師云。佛在什麼處。主無語。師云。對常侍前擬
T47n1985_p0496b26║瞞老僧。速退速退。妨他別人諸問。復云。此日
T47n1985_p0496b27║法筵為一大事故。更有問話者麼。速致問來。
T47n1985_p0496b28║爾纔開口。早勿交涉也。何以如此。不見釋尊
T47n1985_p0496b29║云。法離文字。不屬因不在緣故。為爾信不及。
T47n1985_p0496c01║所以今日葛藤。恐滯常侍與諸官員。昧他佛
T47n1985_p0496c02║性。不如且退。喝一喝云。少信根人終無了日。
T47n1985_p0496c03║久立珍重。
T47n1985_p0496c04║師因一日到河府。府主王常侍請師升座。
T47n1985_p0496c05║時麻谷出問。大悲千手眼。那箇是正眼。師云。
T47n1985_p0496c06║大悲千手眼。那箇是正眼。速道速道。麻谷拽
T47n1985_p0496c07║師下座。麻谷卻坐。師近前云。不審。麻谷擬
T47n1985_p0496c08║議。師亦拽麻谷下座。師卻坐。麻谷便出去。師
T47n1985_p0496c09║便下座。
T47n1985_p0496c10║上堂云。赤肉團上有一無位真人。常從汝等
T47n1985_p0496c11║諸人面門出入。未證據者看看。時有僧出問。
T47n1985_p0496c12║如何是無位真人。師下禪床把住云。道道。其
T47n1985_p0496c13║僧擬議。師托開云。無位真人是什麼乾屎橛。
T47n1985_p0496c14║便歸方丈。
T47n1985_p0496c15║上堂。有僧出禮拜。師便喝。僧云。老和尚莫
T47n1985_p0496c16║探頭好。師云。爾道落在什麼處。僧便喝。又有
T47n1985_p0496c17║僧問。如何是佛法大意。師便喝。僧禮拜。師
T47n1985_p0496c18║云。爾道好喝也無。僧云。草賊大敗。師云。過
T47n1985_p0496c19║在什麼處。僧云。再犯不容。師便喝。是日兩堂
T47n1985_p0496c20║首座相見。同時下喝。僧問師。還有賓主也無。
T47n1985_p0496c21║師云。賓主歷然。師云。大眾要會臨濟賓主句。
T47n1985_p0496c22║問取堂中二首座。便下座。
T47n1985_p0496c23║上堂。僧問。如何是佛法大意。師豎起拂子。
T47n1985_p0496c24║僧便喝。師便打。又僧問。如何是佛法大意。師
T47n1985_p0496c25║亦豎起拂子。僧便喝。師亦喝。僧擬議。師便
T47n1985_p0496c26║打。師乃云。大眾。夫為法者不避喪身失命。我
T47n1985_p0496c27║二十年在黃蘗先師處。三度問佛法的的大
T47n1985_p0496c28║意。三度蒙他賜杖。如蒿枝拂著相似。如今更
T47n1985_p0496c29║思得一頓棒喫。誰人為我行得。時有僧出眾
T47n1985_p0497a01║云。某甲行得。師拈棒與他。其僧擬接。師便打。
T47n1985_p0497a02║上堂。僧問。如何是劍刃上事。師云。禍事禍
T47n1985_p0497a03║事。僧擬議。師便打。問秖如石室行者踏碓忘
T47n1985_p0497a04║卻移腳。向什麼處去。師云。沒溺深泉。師乃
T47n1985_p0497a05║云。但有來者不虧欠伊。總識伊來處。若與麼
T47n1985_p0497a06║來。恰似失卻。不與麼來。無繩自縛。一切時中
T47n1985_p0497a07║莫亂斟酌。會與不會都來是錯。分明與麼道。
T47n1985_p0497a08║一任天下人貶剝。久立珍重。
T47n1985_p0497a09║上堂云。一人在孤峰頂上。無出身之路。一
T47n1985_p0497a10║人在十字街頭。亦無向背。那箇在前那箇在
T47n1985_p0497a11║後。不作維摩詰。不作傅大士。珍重。
T47n1985_p0497a12║上堂云。有一人論劫。在途中不離家舍。有
T47n1985_p0497a13║一人離家舍不在途中。那箇合受人天供養。
T47n1985_p0497a14║便下座。
T47n1985_p0497a15║上堂。僧問。如何是第一句。師云。三要印開
T47n1985_p0497a16║朱點側。未容擬議主賓分。問如何是第二
T47n1985_p0497a17║句。師云。妙解豈容無著問。漚和爭負截流機。
T47n1985_p0497a18║問如何是第三句。師云。看取棚頭弄傀儡。抽
T47n1985_p0497a19║牽都來裏有人。師又云。一句語須具三玄
T47n1985_p0497a20║門。一玄門須具三要。有權有用。汝等諸人。作
T47n1985_p0497a21║麼生會。下座。
T47n1985_p0497a22║師晚參示眾云。有時奪人不奪境。有時奪境
T47n1985_p0497a23║不奪人。有時人境俱奪。有時人境俱不奪。時
T47n1985_p0497a24║有僧問。如何是奪人不奪境。師云。煦日發生
T47n1985_p0497a25║鋪地錦。瓔孩垂髮白如絲。僧云。如何是奪境
T47n1985_p0497a26║不奪人。師云。王令已行天下遍。將軍塞外絕
T47n1985_p0497a27║煙塵。僧云。如何是人境兩俱奪。師云。并汾絕
T47n1985_p0497a28║信獨處一方。僧云。如何是人境俱不奪。師云。
T47n1985_p0497a29║王登寶殿野老謳歌。師乃云。今時學佛法者。
T47n1985_p0497b01║且要求真正見解。若得真正見解。生死不染
T47n1985_p0497b02║去住自由。不要求殊勝。殊勝自至。道流。秖如
T47n1985_p0497b03║自古先德。皆有出人底路。如山僧指示人處。
T47n1985_p0497b04║秖要爾不受人惑。要用便用。更莫遲疑。如今
T47n1985_p0497b05║學者不得。病在甚處。病在不自信處。爾若自
T47n1985_p0497b06║信不及。即便忙忙地。徇一切境轉。被他萬
T47n1985_p0497b07║境回換。不得自由。爾若能歇得念念馳求心。
T47n1985_p0497b08║便與祖佛不別。爾欲得識祖佛麼。秖爾面前
T47n1985_p0497b09║聽法底。是學人信不及。便向外馳求。設求得
T47n1985_p0497b10║者皆是文字勝相。終不得他活祖意。莫錯諸
T47n1985_p0497b11║禪德。此時不遇。萬劫千生輪回三界。徇好
T47n1985_p0497b12║境掇去。驢牛肚裏生。道流。約山僧見處。與釋
T47n1985_p0497b13║迦不別。今日多般用處。欠少什麼。六道神光
T47n1985_p0497b14║未曾間歇。若能如是見得。秖是一生無事人。
T47n1985_p0497b15║大德。三界無安猶如火宅。此不是爾久停住
T47n1985_p0497b16║處。無常殺鬼一剎那間不揀貴賤老少。爾要
T47n1985_p0497b17║與祖佛不別。但莫外求。爾一念心上清淨光。
T47n1985_p0497b18║是爾屋裏法身佛。爾一念心上無分別光。是
T47n1985_p0497b19║爾屋裏報身佛。爾一念心上無差別光。是爾
T47n1985_p0497b20║屋裏化身佛。此三種身是爾即今目前聽法
T47n1985_p0497b21║底人。秖為不向外馳求。有此功用。據經論家。
T47n1985_p0497b22║取三種身為極則。約山僧見處不然。此三種
T47n1985_p0497b23║身是名言。亦是三種依。古人云。身依義立。土
T47n1985_p0497b24║據體論。法性身法性土明知是光影。大德。爾
T47n1985_p0497b25║且識取弄光影底人。是諸佛之本源。一切處
T47n1985_p0497b26║是道流歸舍處。是爾四大色身不解說法聽
T47n1985_p0497b27║法。脾胃肝膽不解說法聽法。虛空不解說法
T47n1985_p0497b28║聽法。是什麼解說法聽法。是爾目前歷歷底。
T47n1985_p0497b29║勿一箇形段孤明。是這箇解說法聽法。若如
T47n1985_p0497c01║是見得。便與祖佛不別。但一切時中更莫間
T47n1985_p0497c02║斷。觸目皆是。秖為情生智隔想變體殊。所以
T47n1985_p0497c03║輪回三界受種種苦。若約山僧見處。無不甚
T47n1985_p0497c04║深無不解脫。道流。心法無形通貫十方。在眼
T47n1985_p0497c05║曰見。在耳曰聞。在鼻嗅香。在口談論。在手執
T47n1985_p0497c06║捉。在足運奔。本是一精明。分為六和合。一
T47n1985_p0497c07║心既無。隨處解脫。山僧與麼說。意在什麼處。
T47n1985_p0497c08║秖為道流一切馳求心不能歇。上他古人閑
T47n1985_p0497c09║機境。道流取山僧見處。坐斷報化佛頭。十地
T47n1985_p0497c10║滿心猶如客作兒。等妙二覺擔枷鎖漢。羅漢
T47n1985_p0497c11║辟支猶如廁穢。菩提涅槃如繫驢橛。何以如
T47n1985_p0497c12║此。秖為道流不達三祇劫空。所以有此障礙。
T47n1985_p0497c13║若是真正道人。終不如是。但能隨緣消舊業。
T47n1985_p0497c14║任運著衣裳。要行即行。要坐即坐。無一念心
T47n1985_p0497c15║希求佛果。緣何如此。古人云。若欲作業求佛。
T47n1985_p0497c16║佛是生死大兆。大德。時光可惜。秖擬傍家波
T47n1985_p0497c17║波地學禪學道。認名認句。求佛求祖求善知
T47n1985_p0497c18║識。意度莫錯。道流。爾秖有一箇父母。更求何
T47n1985_p0497c19║物。爾自返照看。古人云。演若達多失卻頭。求
T47n1985_p0497c20║心歇處即無事。大德。且要平常莫作模樣。有
T47n1985_p0497c21║一般不識好惡禿奴。便即見神見鬼指東劃
T47n1985_p0497c22║西好晴好雨。如是之流。盡須抵債。向閻老前
T47n1985_p0497c23║吞熱鐵丸有日。好人家男女。被這一般野狐
T47n1985_p0497c24║精魅所著。便即捏怪。瞎屢生。索飯錢有日
T47n1985_p0497c25║在。
T47n1985_p0497c26║師示眾云。道流。切要求取真正見解。向天下
T47n1985_p0497c27║橫行。免被這一般精魅惑亂。無事是貴人。但
T47n1985_p0497c28║莫造作。秖是平常。爾擬向外傍家求過覓腳
T47n1985_p0497c29║手錯了也。秖擬求佛。佛是名句。爾還識馳求
T47n1985_p0498a01║底麼三世十方佛祖出來。也秖為求法。如今
T47n1985_p0498a02║參學道流。也秖為求法得法始了。未得依前
T47n1985_p0498a03║輪回五道。云何是法。法者是心法。心法無形
T47n1985_p0498a04║通貫十方目前現用。人信不及。便乃認名認
T47n1985_p0498a05║句。向文字中求意度佛法。天地懸殊。道流。山
T47n1985_p0498a06║僧說法說什麼法。說心地法。便能入凡入聖。
T47n1985_p0498a07║入淨入穢。入真入俗。要且不是爾真俗凡聖。
T47n1985_p0498a08║能與一切真俗凡聖安著名字。真俗凡聖與
T47n1985_p0498a09║此人安著名字不得。道流。把得便用更不著
T47n1985_p0498a10║名字。號之為玄旨。山僧說法與天下人別。秖
T47n1985_p0498a11║如有箇文殊普賢出來目前。各現一身問法。
T47n1985_p0498a12║纔道咨和尚。我早辨了也。老僧穩坐。更有道
T47n1985_p0498a13║流來相見時。我盡辨了也。何以如此。秖為我
T47n1985_p0498a14║見處別。外不取凡聖。內不住根本。見徹更不
T47n1985_p0498a15║疑謬。
T47n1985_p0498a16║師示眾云。道流。佛法無用功處。秖是平常無
T47n1985_p0498a17║事。屙屎送尿著衣喫飯。困來即臥。愚人笑
T47n1985_p0498a18║我。智乃知焉。古人云。向外作工夫。總是癡
T47n1985_p0498a19║頑漢。爾且隨處作主。立處皆真。境來回換不
T47n1985_p0498a20║得。縱有從來習氣五無間業。自為解脫大海。
T47n1985_p0498a21║今時學者總不識法。猶如觸鼻羊逢著物安
T47n1985_p0498a22║在口裏。奴郎不辨賓主不分。如是之流邪心
T47n1985_p0498a23║入道。鬧處即入不得。名為真出家人。正是真
T47n1985_p0498a24║俗家人。夫出家者。須辨得平常真正見解。辨
T47n1985_p0498a25║佛辨魔辨真辨偽辨凡辨聖。若如是辨得。名
T47n1985_p0498a26║真出家。若魔佛不辨。正是出一家入一家。喚
T47n1985_p0498a27║作造業眾生。未得名為真出家。秖如今有一
T47n1985_p0498a28║箇佛魔同體不分。如水乳合。鵝王喫乳。如明
T47n1985_p0498a29║眼道流。魔佛俱打。爾若愛聖憎凡。生死海裏
T47n1985_p0498b01║浮沈。
T47n1985_p0498b02║問如何是佛魔。師云。爾一念心疑處是魔。
T47n1985_p0498b03║爾若達得萬法無生。心如幻化。更無一塵一
T47n1985_p0498b04║法。處處清淨是佛。然佛與魔是染淨二境。約
T47n1985_p0498b05║山僧見處。無佛無眾生。無古無今。得者便得。
T47n1985_p0498b06║不歷時節。無修無證無得無失。一切時中更
T47n1985_p0498b07║無別法。設有一法過此者。我說如夢如化。山
T47n1985_p0498b08║僧所說皆是。道流。即今目前孤明歷歷地聽
T47n1985_p0498b09║者。此人處處不滯。通貫十方。三界自在。入一
T47n1985_p0498b10║切境差別不能回換。一剎那間透入法界。逢
T47n1985_p0498b11║佛說佛。逢祖說祖。逢羅漢說羅漢。逢餓鬼說
T47n1985_p0498b12║餓鬼。向一切處游履國土教化眾生。未曾離
T47n1985_p0498b13║一念。隨處清淨光透十方。萬法一如。道流。大
T47n1985_p0498b14║丈夫兒今日方知本來無事。秖為爾信不及。
T47n1985_p0498b15║念念馳求。捨頭覓頭。自不能歇。如圓頓菩
T47n1985_p0498b16║薩。入法界現身。向淨土中厭凡忻聖。如此之
T47n1985_p0498b17║流。取捨未忘染淨心在。如禪宗見解。又且不
T47n1985_p0498b18║然。直是現今更無時節。山僧說處皆是一期
T47n1985_p0498b19║藥病相治。總無實法。若如是見得。是真出家。
T47n1985_p0498b20║日消萬兩黃金。道流。莫取次被諸方老師印
T47n1985_p0498b21║破面門道。我解禪解道。辯似懸河。皆是造地
T47n1985_p0498b22║獄業。若是真正學道人。不求世間過。切急
T47n1985_p0498b23║要求真正見解。若達真正見。解圓明方始了
T47n1985_p0498b24║畢。
T47n1985_p0498b25║問如何是真正見解。師云。爾但一切入凡入
T47n1985_p0498b26║聖。入染入淨。入諸佛國土。入彌勒樓閣。入毘
T47n1985_p0498b27║盧遮那法界。處處皆現國土成住壞空。佛出
T47n1985_p0498b28║于世。轉大法輪。卻入涅槃。不見有去來相貌。
T47n1985_p0498b29║求其生死了不可得。便入無生法界。處處游
T47n1985_p0498c01║履國土。入華藏世界。盡見諸法空相。皆無
T47n1985_p0498c02║實法。唯有聽法無依道人。是諸佛之母。所
T47n1985_p0498c03║以佛從無依生。若悟無依。佛亦無得。若如是
T47n1985_p0498c04║見得者。是真正見解。學人不了為執名句。被
T47n1985_p0498c05║他凡聖名礙。所以障其道眼不得分明。秖如
T47n1985_p0498c06║十二分教。皆是表顯之說。學者不會。便向表
T47n1985_p0498c07║顯名句上生解。皆是依倚落在因果。未免三
T47n1985_p0498c08║界生死。爾若欲得生死去住脫著自由。即今
T47n1985_p0498c09║識取聽法底人。無形無相無根無本無住處。
T47n1985_p0498c10║活撥撥地。應是萬種施設。用處秖是無處。
T47n1985_p0498c11║所以覓著轉遠。求之轉乖。號之為祕密。道流。
T47n1985_p0498c12║爾莫認著箇夢幻伴子。遲晚中間便歸無常。
T47n1985_p0498c13║爾向此世界中。覓箇什麼物作解脫。覓取一
T47n1985_p0498c14║口飯喫補毳過時。且要訪尋知識。莫因循逐
T47n1985_p0498c15║樂。光陰可惜。念念無常。麤則被地水火風。細
T47n1985_p0498c16║則被生住異滅四相所逼。道流。今時且要識
T47n1985_p0498c17║取四種無相境。免被境擺撲。
T47n1985_p0498c18║問如何是四種無相境。師云。爾一念心疑被
T47n1985_p0498c19║地來礙。爾一念心愛被水來溺。爾一念心嗔
T47n1985_p0498c20║被火來燒。爾一念心喜被風來飄。若能如是
T47n1985_p0498c21║辨得。不被境轉。處處用境。東涌西沒。南涌北
T47n1985_p0498c22║沒。中涌邊沒。邊涌中沒。履水如地。履地如水。
T47n1985_p0498c23║緣何如此。為達四大如夢如幻故。道流。爾秖
T47n1985_p0498c24║今聽法者。不是爾四大能用爾四大。若能如
T47n1985_p0498c25║是見得。便乃去住自由。約山僧見處。勿嫌底
T47n1985_p0498c26║法。爾若愛聖。聖者聖之名。有一般學人。向五
T47n1985_p0498c27║臺山裏求文殊。早錯了也。五臺山無文殊。爾
T47n1985_p0498c28║欲識文殊麼。秖爾目前用處。始終不異。處處
T47n1985_p0498c29║不疑。此箇是活文殊。爾一念心無差別光。處
T47n1985_p0499a01║處總是真普賢。儞一念心自能解縛。隨處解
T47n1985_p0499a02║脫。此是觀音。三昧法。互為主伴。出則一時
T47n1985_p0499a03║出。一即三三即一。如是解得始好看教。
T47n1985_p0499a04║師示眾云。如今學道人且要自信。莫向外覓。
T47n1985_p0499a05║總上他閑塵境。都不辨邪正。秖如有祖有佛。
T47n1985_p0499a06║皆是教跡中事。有人拈起一句子語。或隱顯
T47n1985_p0499a07║中出。便即疑生。照天照地。傍家尋問。也大
T47n1985_p0499a08║忙然。大丈夫兒。莫秖麼論主論賊。論是論
T47n1985_p0499a09║非。論色論財。論說閑話過日。山僧此間不論
T47n1985_p0499a10║僧俗。但有來者盡識得伊。任伊向甚處出來。
T47n1985_p0499a11║但有聲名文句。皆是夢幻。卻見乘境底人。是
T47n1985_p0499a12║諸佛之玄旨。佛境不能自稱我是佛境。還是
T47n1985_p0499a13║這箇無依道人。乘境出來。若有人出來問我
T47n1985_p0499a14║求佛。我即應清淨境出。有人問我菩薩。我即
T47n1985_p0499a15║應茲悲境出。有人問我菩提。我即應淨妙境
T47n1985_p0499a16║出。有人問我涅槃。我即應寂靜境出。境即
T47n1985_p0499a17║萬般差別。人即不別。所以應物現形。如水中
T47n1985_p0499a18║月。道流。爾若欲得如法。直須是大丈夫兒始
T47n1985_p0499a19║得。若萎萎隨隨地。則不得也。夫如㽄嗄(上音西下
T47n1985_p0499a20║所嫁切)之器。不堪貯醍醐。如大器者。直要不受
T47n1985_p0499a21║人惑。隨處作主立處皆真。但有來者皆不得
T47n1985_p0499a22║受。爾一念疑。即魔入心。如菩薩疑時。生死魔
T47n1985_p0499a23║得便。但能息念。更莫外求。物來則照。爾但信
T47n1985_p0499a24║現今用底。一箇事也無。爾一念心生三界。隨
T47n1985_p0499a25║緣被境分為六塵。儞如今應用處。欠少什麼。
T47n1985_p0499a26║一剎那間便入淨入穢。入彌勒樓閣。入三眼
T47n1985_p0499a27║國土。處處遊履。唯見空名。
T47n1985_p0499a28║問如何是三眼國土。師云。我共儞入淨妙國
T47n1985_p0499a29║土中。著清淨衣。說法身佛。又入無差別國土
T47n1985_p0499b01║中。著無差別衣。說報身佛。又入解脫國土中。
T47n1985_p0499b02║著光明衣。說化身佛。此三眼國土皆是依變。
T47n1985_p0499b03║約經論家。取法身為根本。報化二身為用。山
T47n1985_p0499b04║僧見處法身即不解說法。所以古人云。身依
T47n1985_p0499b05║義立。土據體論。法性身法性土。明知是建立
T47n1985_p0499b06║之法。依通國土。空拳黃葉用誑小兒。蒺藜夌
T47n1985_p0499b07║刺枯骨上覓什麼汁。心外無法。內亦不可得。
T47n1985_p0499b08║求什麼物。爾諸方言道。有修有證。莫錯。設有
T47n1985_p0499b09║修得者。皆是生死業。爾言六度萬行齊修。我
T47n1985_p0499b10║見皆是造業。求佛求法。即是造地獄業。求菩
T47n1985_p0499b11║薩亦是造業。看經看教亦是造業。佛與祖師
T47n1985_p0499b12║是無事人。所以有漏有為。無漏無為。為清淨
T47n1985_p0499b13║業。有一般瞎禿子。飽喫飯了。便坐禪觀行。
T47n1985_p0499b14║把捉念漏不令放起。厭喧求靜。是外道法。祖
T47n1985_p0499b15║師云。爾若住心看靜。舉心外照。攝心內澄。凝
T47n1985_p0499b16║心入定。如是之流皆是造作。是爾如今與麼
T47n1985_p0499b17║聽法底人。作麼生擬修他證他莊嚴他。渠且
T47n1985_p0499b18║不是修底物。不是莊嚴得底物。若教他莊嚴。
T47n1985_p0499b19║一切物即莊嚴得。爾且莫錯。道流。爾取這一
T47n1985_p0499b20║般老師口裏語。為是真道。是善知識不思議。
T47n1985_p0499b21║我是凡夫心。不敢測度他老宿。瞎屢生。爾一
T47n1985_p0499b22║生秖作這箇見解。辜負這一雙眼。冷噤噤地。
T47n1985_p0499b23║如凍凌上驢駒相似。我不敢毀善知識。怕生
T47n1985_p0499b24║口業。道流。夫大善知識。始敢毀佛毀祖。是非
T47n1985_p0499b25║天下。排斥三藏教。罵辱諸小兒。向逆順中覓
T47n1985_p0499b26║人。所以我於十二年中。求一箇業性。知芥子
T47n1985_p0499b27║許不可得。若似新婦子禪師。便即怕趁出院。
T47n1985_p0499b28║不與飯喫。不安不樂。自古先輩。到處人不
T47n1985_p0499b29║信。被遞出始知是貴。若到處人盡肯。堪作什
T47n1985_p0499c01║麼。所以師子一吼野干腦裂。道流。諸方說有
T47n1985_p0499c02║道可修。有法可證。爾說證何法修何道。爾今
T47n1985_p0499c03║用處欠少什麼物。修補何處。後生小阿師不
T47n1985_p0499c04║會。便即信這般野狐精魅。許他說事。繫縛。
T47n1985_p0499c05║人。言道理行相應護惜三業始得成佛。如此
T47n1985_p0499c06║說者如春細雨。古人云。路逢達道人。第一莫
T47n1985_p0499c07║向道。所以言。若人修道道不行。萬般邪境競
T47n1985_p0499c08║頭生。智劍出來無一物。明頭未顯暗頭明。所
T47n1985_p0499c09║以古人云。平常心是道。大德。覓什麼物。現今
T47n1985_p0499c10║目前聽法無依道人。歷歷地分明。未曾欠少。
T47n1985_p0499c11║爾若欲得與祖佛不別。但如是見。不用疑誤。
T47n1985_p0499c12║爾心心不異。名之活祖。心若有異。則性相別。
T47n1985_p0499c13║心不異故。即性相不別。
T47n1985_p0499c14║問如何是心心不異處。師云。爾擬問早異了
T47n1985_p0499c15║也。性相各分。道流莫錯。世出世諸法。皆無自
T47n1985_p0499c16║性。亦無生性。但有空名。名字亦空。爾秖麼
T47n1985_p0499c17║認他閑名為實。大錯了也。設有皆是依變之
T47n1985_p0499c18║境。有箇菩提依涅槃依解脫依三身依境智
T47n1985_p0499c19║依菩薩依佛依。爾向依變國土中。覓什麼物。
T47n1985_p0499c20║乃至三乘十二分教。皆是拭不淨故紙。佛是
T47n1985_p0499c21║幻化身。祖是老比丘。爾還是娘生已否。爾若
T47n1985_p0499c22║求佛。即被佛魔攝。爾若求祖。即被祖魔縛。
T47n1985_p0499c23║爾若有求皆苦。不如無事。有一般禿比丘。向
T47n1985_p0499c24║學人道。佛是究竟。於三大阿僧祇劫。修行
T47n1985_p0499c25║果滿方始成道。道流。爾若道佛是究竟。緣什
T47n1985_p0499c26║麼八十年後向拘尸羅城雙林樹間側臥而死
T47n1985_p0499c27║去。佛今何在。明知與我生死不別。爾言三十
T47n1985_p0499c28║二相八十種好是佛。轉輪聖王應是如來。明
T47n1985_p0499c29║知是幻化。古人云。如來舉身相為順世間情
T47n1985_p0500a01║恐人生斷見。權且立虛名。假言三十二。八十
T47n1985_p0500a02║也空聲。有身非覺體。無相乃真形。爾道佛有
T47n1985_p0500a03║六通。是不可思議。一切諸天神仙阿修羅大
T47n1985_p0500a04║力鬼亦有神通。應是佛否。道流莫錯。秖如阿
T47n1985_p0500a05║修羅與天帝釋戰。戰敗領八萬四千眷屬。入
T47n1985_p0500a06║藕絲孔中藏。莫是聖否。如山僧所舉。皆是業
T47n1985_p0500a07║通依通。夫如佛六通者不然。入色界不被色
T47n1985_p0500a08║惑。入聲界不被聲惑。入香界不被香惑。入味
T47n1985_p0500a09║界不被味惑。入觸界不被觸惑。入法界不被
T47n1985_p0500a10║法惑。所以達六種色聲香味觸法皆是空相。
T47n1985_p0500a11║不能繫縛此無依道人。雖是五蘊漏質。便是
T47n1985_p0500a12║地行神通。道流。真佛無形真法無相。爾秖麼
T47n1985_p0500a13║幻化上頭作模作樣。設求得者。皆是野狐精
T47n1985_p0500a14║魅。並不是真佛。是外道見解。夫如真學道人。
T47n1985_p0500a15║並不取佛。不取菩薩羅漢。不取三界殊勝。迥
T47n1985_p0500a16║無獨脫不與物拘。乾坤倒覆我更不疑。十方
T47n1985_p0500a17║諸佛現前。為一念心喜。三塗地獄頓現。無一
T47n1985_p0500a18║念心怖。緣何如此。我見諸法空相。變即有。不
T47n1985_p0500a19║變即無。三界唯心萬法唯識。所以夢幻空花
T47n1985_p0500a20║何勞把捉。唯有道流目前現今聽法底人。入
T47n1985_p0500a21║火不燒入水不溺。入三塗地獄。如遊園觀。入
T47n1985_p0500a22║餓鬼畜生而不受報。緣何如此。無嫌底法。爾
T47n1985_p0500a23║若愛聖憎凡。生死海裏沈浮。煩惱由心故有。
T47n1985_p0500a24║無心煩惱何拘。不勞分別取相。自然得道須
T47n1985_p0500a25║臾。爾擬傍家波波地學得。於三祇劫中終歸
T47n1985_p0500a26║生死。不如無事向叢林中床角頭交腳坐。道
T47n1985_p0500a27║流。如諸方有學人來。主客相見了。便有一句
T47n1985_p0500a28║子語。辨前頭善知識。被學人拈出箇機權語
T47n1985_p0500a29║路。向善知識口角頭攛過。看爾識不識。爾若
T47n1985_p0500b01║識得是境。把得便拋向坑子裏。學人便即尋
T47n1985_p0500b02║常。然後便索善知識語。依前奪之。學人云。上
T47n1985_p0500b03║智哉是大善知識。即云。爾大不識好惡。如善
T47n1985_p0500b04║知識。把出箇境塊子。向學人面前弄。前人辨
T47n1985_p0500b05║得下下作主。不受境惑。善知識便即現半
T47n1985_p0500b06║身。學人便喝。善知識又入一切差別語路中
T47n1985_p0500b07║擺撲。學人云。不識好惡老禿奴。善知識歎曰。
T47n1985_p0500b08║真正道流。如諸方善知識。不辨邪正。學人來
T47n1985_p0500b09║問菩提涅槃三身境智。瞎老師便與他解說。
T47n1985_p0500b10║被他學人罵著。便把棒打他言無禮度。自是
T47n1985_p0500b11║爾善知識無眼。不得嗔他。有一般不識好惡
T47n1985_p0500b12║禿奴。即指東劃西。好晴好雨。好燈籠露柱。爾
T47n1985_p0500b13║看眉毛有幾莖。這箇具機緣。學人不會。便即
T47n1985_p0500b14║心狂。如是之流。總是野狐精魅魍魎。被他好
T47n1985_p0500b15║學人嗌嗌微笑。言瞎老禿奴惑亂他天下人。
T47n1985_p0500b16║道流。出家兒且要學道。秖如山僧。往日曾向
T47n1985_p0500b17║毘尼中留心。亦曾於經論尋討。後方知是濟
T47n1985_p0500b18║世藥表顯之說。遂乃一時拋卻即訪道參禪。
T47n1985_p0500b19║後遇大善知識。方乃道眼分明。始識得天下
T47n1985_p0500b20║老和尚。知其邪正。不是娘生下便會。還是體
T47n1985_p0500b21║究練磨一朝自省。道流。爾欲得如法見解。但
T47n1985_p0500b22║莫受人惑。向裏向外逢著便殺。逢佛殺佛。逢
T47n1985_p0500b23║祖殺祖。逢羅漢殺羅漢。逢父母殺父母。逢
T47n1985_p0500b24║親眷殺親眷。始得解脫。不與物拘。透脫自
T47n1985_p0500b25║在。如諸方學道流。未有不依物出來底。山僧
T47n1985_p0500b26║向此間從頭打。手上出來手上打。口裏出來
T47n1985_p0500b27║口裏打。眼裏出來眼裏打。未有一箇獨脫出
T47n1985_p0500b28║來底。皆是上他古人閑機境。山僧。無一法與
T47n1985_p0500b29║人。秖是治病解縛。爾諸方道流。試不依物出
T47n1985_p0500c01║來。我要共爾商量。十年五歲並無一人。皆是
T47n1985_p0500c02║依草附葉竹木精靈野狐精魅。向一切糞塊
T47n1985_p0500c03║上亂咬。瞎漢枉消他十方信施。道我是出家
T47n1985_p0500c04║兒。作如是見解。向爾道。無佛無法無修無證。
T47n1985_p0500c05║秖與麼傍家擬求什麼物。瞎漢頭上安頭。是
T47n1985_p0500c06║爾欠少什麼。道流。是爾目前用底。與祖佛不
T47n1985_p0500c07║別。秖麼不信便向外求。莫錯向外無法。內亦
T47n1985_p0500c08║不可得。爾取山僧口裏語。不如休歇無事去。
T47n1985_p0500c09║已起者莫續。未起者不要放起。便勝爾十年
T47n1985_p0500c10║行腳。約山僧見處。無如許多般。秖是平常著
T47n1985_p0500c11║衣喫飯無事過時。爾諸方來者。皆是有心。求
T47n1985_p0500c12║佛求法。求解脫求出離三界。癡人。爾要出三
T47n1985_p0500c13║界什麼處去。佛祖是賞繫底名句。爾欲識三
T47n1985_p0500c14║界麼。不離爾今聽法底心地。爾一念心貪是
T47n1985_p0500c15║欲界。爾一念心瞋是色界。爾一念心癡是無
T47n1985_p0500c16║色界。是爾屋裏家具子。三界不自道我是三
T47n1985_p0500c17║界。還是道流目前靈靈地照燭萬般酌度世
T47n1985_p0500c18║界底人。與三界安名。大德。四大色身是無常。
T47n1985_p0500c19║乃至脾胃肝膽髮毛爪齒。唯見諸法空相。爾
T47n1985_p0500c20║一念心歇得處。喚作菩提樹。爾一念心不能
T47n1985_p0500c21║歇得處。喚作無明樹。無明無住處。無明無
T47n1985_p0500c22║始終。爾若念念心歇不得。便上他無明樹。便
T47n1985_p0500c23║入六道四生披毛戴角。爾若歇得。便是清淨
T47n1985_p0500c24║身界。爾一念不生。便是上菩提樹。三界神通
T47n1985_p0500c25║變化意生化身。法喜禪悅身光自照。思衣羅
T47n1985_p0500c26║綺千重。思食百味具足。更無橫病。菩提無住
T47n1985_p0500c27║處。是故無得者。道流。大丈夫漢更疑箇什麼。
T47n1985_p0500c28║目前用處更是阿誰。把得便用。莫著名字。號
T47n1985_p0500c29║為玄旨。與麼見得。勿嫌底法。古人云。心隨萬
T47n1985_p0501a01║境轉。轉處實能幽。隨流認得性。無喜亦無憂。
T47n1985_p0501a02║道流。如禪宗見解。死活循然。參學之人大須
T47n1985_p0501a03║子細。如主客相見。便有言論往來。或應物現
T47n1985_p0501a04║形。或全體作用。或把機權喜怒。或現半身。或
T47n1985_p0501a05║乘師子。或乘象王。如有真正學人。便喝先拈
T47n1985_p0501a06║出一箇膠盆子。善知識不辨是境。便上他境
T47n1985_p0501a07║上作模作樣。學人便喝。前人不肯放。此是膏
T47n1985_p0501a08║肓之病不堪醫。喚作客看主。或是善知識不
T47n1985_p0501a09║拈出物。隨學人問處即奪。學人被奪抵死不
T47n1985_p0501a10║放。此是主看客。或有學人。應一箇清淨境出
T47n1985_p0501a11║善知識前。善知識辨得是境。把得拋向坑裏。
T47n1985_p0501a12║學人言。大好善知識。即云。咄哉不識好惡。學
T47n1985_p0501a13║人便禮拜。此喚作主看主。或有學人。披枷帶
T47n1985_p0501a14║鎖出善知識前。善知識更與安一重枷鎖。學
T47n1985_p0501a15║人歡喜。彼此不辨。呼為客看客。大德。山僧如
T47n1985_p0501a16║是所舉。皆是辨魔揀異。知其邪正。道流。寔
T47n1985_p0501a17║情大難。佛法幽玄。解得可可地。山僧竟日與
T47n1985_p0501a18║他說破。學者總不在意。千遍萬遍腳底踏過。
T47n1985_p0501a19║黑沒焌地。無一箇形段。歷歷孤明。學人信不
T47n1985_p0501a20║及。便向名句上生解。年登半百。秖管傍家負
T47n1985_p0501a21║死屍行。檐卻檐子天下走。索草鞋錢有日在。
T47n1985_p0501a22║大德。山僧說向外無法。學人不會。便即向裏
T47n1985_p0501a23║作解。便即倚壁坐。舌拄上齶。湛然不動。取此
T47n1985_p0501a24║為是祖門佛法也。大錯。是爾若取不動清淨
T47n1985_p0501a25║境為是。爾即認他無明為郎主。古人云。湛湛
T47n1985_p0501a26║黑暗深坑。寔可怖畏。此之是也。爾若認他動
T47n1985_p0501a27║者是。一切草木皆解動。應可是道也。所以動
T47n1985_p0501a28║者是風大。不動者是地大。動與不動俱無自
T47n1985_p0501a29║性。爾若向動處捉他。他向不動處立。爾若向
T47n1985_p0501b01║不動處捉他。他向動處立。譬如潛泉魚鼓波
T47n1985_p0501b02║而自躍。大德。動與不動是二種境。還是無依
T47n1985_p0501b03║道人用動用不動。如諸方學人來。山僧此間
T47n1985_p0501b04║作三種根器斷。如中下根器來。我便奪其境。
T47n1985_p0501b05║而不除其法。或中上根器來。我便境法俱奪。
T47n1985_p0501b06║如上上根器來。我便境法人俱不奪。如有出
T47n1985_p0501b07║格見解人來。山僧此間便全體作用不歷根
T47n1985_p0501b08║器。大德。到這裏學人著力處不通風。石火電
T47n1985_p0501b09║光即過了也。學人若眼定動。即沒交涉。擬心
T47n1985_p0501b10║即差。動念即乖。有人解者不離目前。大德。爾
T47n1985_p0501b11║檐缽囊屎檐子。傍家走求佛求法。即今與麼
T47n1985_p0501b12║馳求底。爾還識渠麼。活撥撥地。秖是勿根
T47n1985_p0501b13║株。擁不聚撥不散。求著即轉遠。不求還在目
T47n1985_p0501b14║前。靈音屬耳。若人不信。徒勞百年。道流。一
T47n1985_p0501b15║剎那間便入華藏世界。入毘盧遮那國土。入
T47n1985_p0501b16║解脫國土。入神通國土。入清淨國土。入法界。
T47n1985_p0501b17║入穢入淨。入凡入聖。入餓鬼畜生。處處討覓
T47n1985_p0501b18║尋皆。不見有生有死。唯有空名。幻化空花不
T47n1985_p0501b19║勞把捉。得失是非一時放卻。道流。山僧佛法
T47n1985_p0501b20║的的相承。從麻谷和尚丹霞和尚道一和尚
T47n1985_p0501b21║廬山拽石頭和尚。一路行遍天下。無人信得。
T47n1985_p0501b22║盡皆起謗。如道一和尚用處。純一無雜。學人
T47n1985_p0501b23║三百五百。盡皆不見他意。如廬山和尚。自在
T47n1985_p0501b24║真正順逆用處。學人不測涯際。悉皆忙然。
T47n1985_p0501b25║如丹霞和尚。翫珠隱顯。學人來者皆悉被罵。
T47n1985_p0501b26║如麻谷用處。苦如黃蘗近皆不得。如石鞏用
T47n1985_p0501b27║處。向箭頭上覓人。來者皆懼。如山僧今日用
T47n1985_p0501b28║處。真正成壞。翫弄神變。入一切境。隨處無事。
T47n1985_p0501b29║境不能換。但有來求者。我即便出看渠。渠不
T47n1985_p0501c01║識我。我便著數般衣。學人生解一向入我言
T47n1985_p0501c02║句。苦哉瞎禿子無眼人把我著底衣。認青黃
T47n1985_p0501c03║赤白。我脫卻入清淨境中。學人一見便生忻
T47n1985_p0501c04║欲。我又脫卻。學人失心忙然狂走言。我無
T47n1985_p0501c05║衣。我即向渠道爾識我著衣底人否。忽爾回
T47n1985_p0501c06║頭。認我了也。大德。爾莫認衣。衣不能動。人
T47n1985_p0501c07║能著衣。有箇清淨衣。有箇無生衣菩提衣。涅
T47n1985_p0501c08║槃衣。有祖衣。有佛衣。大德。但有聲名文句。
T47n1985_p0501c09║皆悉是衣變。從臍輪氣海中鼓激。牙齒敲磕
T47n1985_p0501c10║成其句義。明知是幻化。大德。外發聲語業。內
T47n1985_p0501c11║表心所法。以思有念。皆悉是衣。爾秖麼認他
T47n1985_p0501c12║著底衣為寔解。縱經塵劫秖是衣通。三界循
T47n1985_p0501c13║還輪回生死。不如無事。相逢不相識。共語不
T47n1985_p0501c14║知名。今時學人不得。蓋為認名字為解。大策
T47n1985_p0501c15║子上抄死老漢語。三重五重複子裹。不教人
T47n1985_p0501c16║見。道是玄旨。以為保重。大錯。瞎屢生。爾向
T47n1985_p0501c17║枯骨上覓什麼汁。有一般不識好惡。向教中
T47n1985_p0501c18║取意度商量成於句義。如把屎塊子向口裏
T47n1985_p0501c19║含了吐過與別人。猶如俗人打傳口令相似。
T47n1985_p0501c20║一生虛過也。道我出家被他問著佛法。便即
T47n1985_p0501c21║杜口無詞。眼似漆突。口如楄檐。如此之類。逢
T47n1985_p0501c22║彌勒出世。移置他方世界。寄地獄受苦。大德。
T47n1985_p0501c23║爾波波地往諸方覓什麼物。踏爾腳板。闊無
T47n1985_p0501c24║佛可求。無道可成。無法可得。外求有相佛。與
T47n1985_p0501c25║汝不相似。欲識汝本心。非合亦非離。道流。真
T47n1985_p0501c26║佛無形。真道無體。真法無相。三法混融和合
T47n1985_p0501c27║一處。辨既不得。喚作忙忙業識眾生。
T47n1985_p0501c28║問如何是真佛真法真道。乞垂開示。師云。佛
T47n1985_p0501c29║者心清淨是。法者心光明是。道者處處無礙
T47n1985_p0502a01║淨光是。三即一皆是空名。而無寔有。如真正
T47n1985_p0502a02║學道人。念念心不間斷。自達磨大師從西土
T47n1985_p0502a03║來。秖是覓箇不受人惑底人。後遇二祖。一言
T47n1985_p0502a04║便了。始知從前虛用功夫。山僧今日見處與
T47n1985_p0502a05║祖佛不別。若第一句中得。與祖佛為師。若第
T47n1985_p0502a06║二句中得。與人天為師。若第三句中得。自救
T47n1985_p0502a07║不了。
T47n1985_p0502a08║問如何是西來意。師云。若有意。自救不了。云
T47n1985_p0502a09║既無意。云何二祖得法。師云。得者是不得。云
T47n1985_p0502a10║既若不得。云何是不得底意。師云。為爾向一
T47n1985_p0502a11║切處馳求心不能歇。所以祖師言。咄哉丈夫。
T47n1985_p0502a12║將頭覓頭。儞言下便自回光返照。更不別求。
T47n1985_p0502a13║知身心與祖佛不別。當下無事。方名得法。大
T47n1985_p0502a14║德。山僧今時事不獲已。話度說出許多不才
T47n1985_p0502a15║淨。爾且莫錯。據我見處。寔無許多般道理。要
T47n1985_p0502a16║用便用。不用便休。秖如諸方說六度萬行以
T47n1985_p0502a17║為佛法。我道是莊嚴門佛事門。非是佛法。乃
T47n1985_p0502a18║至持齋持戒。擎油不㴸。道眼不明。盡須抵債。
T47n1985_p0502a19║索飯錢有日在。何故如此。入道不通理。復身
T47n1985_p0502a20║還信施。長者八十一。其樹不生耳。乃至孤峰
T47n1985_p0502a21║獨宿。一食卯齋。長坐不臥。六時行道。皆是造
T47n1985_p0502a22║業底人。乃至頭目髓腦國城妻子象馬七珍盡
T47n1985_p0502a23║皆捨施。如是等見。皆是苦身心故。還招苦果。
T47n1985_p0502a24║不如無事純一無雜。乃至十地滿心菩薩。皆
T47n1985_p0502a25║求此道流蹤跡。了不可得。所以諸天歡喜。地
T47n1985_p0502a26║神捧足。十方諸佛無不稱歎。緣何如此。為今
T47n1985_p0502a27║聽法道人用處無蹤跡。
T47n1985_p0502a28║問大通智勝佛。十劫坐道場。佛法不現前。不
T47n1985_p0502a29║得成佛道。未審此意如何。乞師指示。師云。
T47n1985_p0502b01║大通者。是自己。於處處達其萬法無性無相。
T47n1985_p0502b02║名為大通。智勝者。於一切處不疑不得一法。
T47n1985_p0502b03║名為智勝。佛者。心清淨光明透徹法界。得名
T47n1985_p0502b04║為佛。十劫坐道場者。十波羅密是。佛法不現
T47n1985_p0502b05║前者。佛本不生。法本不滅云何更有現前。不
T47n1985_p0502b06║得成佛道者。佛不應更作佛。古人云。佛常在
T47n1985_p0502b07║世間。而不染世間法。道流。爾欲得作佛。莫隨
T47n1985_p0502b08║萬物。心生種種法生。心滅種種法滅。一心不
T47n1985_p0502b09║生萬法無咎。世與出世。無佛無法。亦不現前。
T47n1985_p0502b10║亦不曾失。設有者。皆是名言章句。接引小兒
T47n1985_p0502b11║施設藥病。表顯名句。且名句不自名句。還是
T47n1985_p0502b12║爾目前昭昭靈靈鑒覺聞知照燭底。安一切
T47n1985_p0502b13║名句。大德。造五無間業。方得解脫。
T47n1985_p0502b14║問如何是五無間業。師云。殺父害母。出佛身
T47n1985_p0502b15║血。破和合僧。焚燒經像等。此是五無間業。云
T47n1985_p0502b16║如何是父。師云。無明是父。爾一念心求起滅
T47n1985_p0502b17║處不得。如響應空。隨處無事。名為殺父。云如
T47n1985_p0502b18║何是母。師云。貪愛為母。爾一念心入欲界中。
T47n1985_p0502b19║求其貪愛。唯見諸法空相。處處無著。名為害
T47n1985_p0502b20║母。云如何是出佛身血。師云。爾向清淨法界
T47n1985_p0502b21║中。無一念心生解。便處處黑暗。是出佛身血。
T47n1985_p0502b22║云如何是破和合僧。師云。爾一念心正達煩
T47n1985_p0502b23║惱結使如空無所依。是破和合僧。云如何是
T47n1985_p0502b24║焚燒經像。師云。見因緣空。心空法空。一念決
T47n1985_p0502b25║定斷。迥然無事。便是焚燒經像。大德。若如是
T47n1985_p0502b26║達得。免被他凡聖名礙。爾一念心秖向空拳
T47n1985_p0502b27║指上生寔解。根境法中虛捏怪。自輕而退屈
T47n1985_p0502b28║言。我是凡夫他是聖人。禿屢生。有甚死急。披
T47n1985_p0502b29║他師子皮。卻作野干鳴。大丈夫漢。不作丈夫
T47n1985_p0502c01║氣息。自家屋裏物不肯信。秖麼向外覓。上他
T47n1985_p0502c02║古人閑名句。倚陰博陽。不能特達。逢境便緣。
T47n1985_p0502c03║逢塵便執。觸處惑起。自無准定道流。莫取山
T47n1985_p0502c04║僧說處。何故。說無憑據。一期間圖畫虛空。如
T47n1985_p0502c05║彩畫像等喻。道流。莫將佛為究竟。我見猶如
T47n1985_p0502c06║廁孔。菩薩羅漢盡是枷鎖縛人底物。所以文
T47n1985_p0502c07║殊仗劍殺於瞿曇。鴦掘持刀害於釋氏。道流。
T47n1985_p0502c08║無佛可得。乃至三乘五性圓頓教跡。皆是一
T47n1985_p0502c09║期藥病相治。並無實法。設有皆是相似。表顯
T47n1985_p0502c10║路布。文字差排。且如是說。道流。有一般禿子。
T47n1985_p0502c11║便向裏許著功。擬求出世之法。錯了也。若人
T47n1985_p0502c12║求佛。是人失佛。若人求道。是人失道。若人求
T47n1985_p0502c13║祖。是人失祖。大德莫錯。我且不取爾解經論。
T47n1985_p0502c14║我亦不取爾國王大臣。我亦不取爾辯似懸
T47n1985_p0502c15║河。我亦不取爾聰明智慧。唯要爾真正見解。
T47n1985_p0502c16║道流。設解得百本經論。不如一箇無事底阿
T47n1985_p0502c17║師。爾解得。即輕蔑他人。勝負修羅。人我無
T47n1985_p0502c18║明。長地獄業。如善星比丘。解十二分教。生身
T47n1985_p0502c19║陷地獄。大地不容。不如無事休歇去。飢來喫
T47n1985_p0502c20║飯。睡來合眼。愚人笑我。智乃知焉。道流。莫
T47n1985_p0502c21║向文字中求。心動疲勞。吸冷氣無益。不如一
T47n1985_p0502c22║念緣起無生。超出三乘權學菩薩。大德。莫因
T47n1985_p0502c23║循過日。山僧往日未有見處時。黑漫漫地。光
T47n1985_p0502c24║陰不可空過。腹熱心忙。奔波訪道。後還得力。
T47n1985_p0502c25║始到今日。共道流如是話度。勸諸道流。莫為
T47n1985_p0502c26║衣食。看世界易過。善知識難遇。如優曇花時
T47n1985_p0502c27║一現耳。儞諸方聞道有箇臨濟老漢出來。便
T47n1985_p0502c28║擬問難教語不得。被山僧全體作用。學人空
T47n1985_p0502c29║開得眼。口總動不得。懵然不知以何答我。我
T47n1985_p0503a01║向伊道。龍象蹴踏非驢所堪。爾諸處秖指胸
T47n1985_p0503a02║點肋。道我解禪解道。三箇兩箇到這裏不奈
T47n1985_p0503a03║何。咄哉。爾將這箇身心。到處簸兩片皮。誑謼
T47n1985_p0503a04║閭閻。喫鐵棒有日在。非出家兒。盡向阿修羅
T47n1985_p0503a05║界攝。夫如至理之道。非諍論而求激揚。鏗鏘
T47n1985_p0503a06║以摧外道。至於佛祖相承。更無別意。設有言
T47n1985_p0503a07║教。落在化儀三乘五性人天因果。如圓頓之
T47n1985_p0503a08║教。又且不然。童子善財皆不求過。大德。莫錯
T47n1985_p0503a09║用心。如大海不停死屍。秖麼擔卻擬天下走。
T47n1985_p0503a10║自起見障以礙於心。日上無雲。麗天普照。眼
T47n1985_p0503a11║中無翳。空裏無花。道流。爾欲得如法。但莫
T47n1985_p0503a12║生疑。展則彌綸法界。收則絲髮不立。歷歷孤
T47n1985_p0503a13║明未曾欠少。眼不見耳不聞。喚作什麼物。古
T47n1985_p0503a14║人云。說似一物則不中。爾但自家看。更有什
T47n1985_p0503a15║麼。說亦無盡。各自著力。珍重。
T47n1985_p0503a16║　　勘辨
T47n1985_p0503a17║黃蘗因入廚次。問飯頭。作什麼。飯頭云。揀眾
T47n1985_p0503a18║僧米。黃蘗云。一日喫多少。飯頭云。二石五。
T47n1985_p0503a19║黃蘗云。莫太多麼。飯頭云。猶恐少在。黃蘗便
T47n1985_p0503a20║打。飯頭卻舉似師。師云。我為汝勘這老漢。纔
T47n1985_p0503a21║到侍立次。黃蘗舉前話。師云。飯頭不會。請和
T47n1985_p0503a22║尚代一轉語。師便問。莫太多麼。黃蘗云。何不
T47n1985_p0503a23║道來日更喫一頓。師云。說什麼來日。即今便
T47n1985_p0503a24║喫。道了便掌。黃蘗云。這風顛漢。又來這裏捋
T47n1985_p0503a25║虎鬚。師便喝出去。後溈山問仰山。此二尊宿
T47n1985_p0503a26║意作麼生。仰山云。和尚作麼生。溈山云。養子
T47n1985_p0503a27║方知父慈。仰山云不然。溈山云。子又作麼生。
T47n1985_p0503a28║仰山云。大似勾賊破家。
T47n1985_p0503a29║師問僧。什麼處來。僧便喝。師便揖坐。僧擬議。
T47n1985_p0503b01║師便打。師見僧來便豎起拂子僧禮拜。師便
T47n1985_p0503b02║打。又見僧來亦豎起拂子。僧不顧。師亦打。
T47n1985_p0503b03║師一日同普化赴施主家齋次。師問。毛吞巨
T47n1985_p0503b04║海芥納須彌。為是神通妙用本體如然。普化
T47n1985_p0503b05║踏倒飯床。師云。太麤生。普化云。這裏是什麼
T47n1985_p0503b06║所在。說麤說細。師來日又同普化赴齋。問今
T47n1985_p0503b07║日供養何似昨日。普化依前踏倒飯床。師云。
T47n1985_p0503b08║得即得。太麤生。普化云。瞎漢。佛法說什麼
T47n1985_p0503b09║麤細。師乃吐舌。
T47n1985_p0503b10║師一日與河陽木塔長老。同在僧堂地爐內
T47n1985_p0503b11║坐。因說。普化每日在街市掣風掣顛。知他是
T47n1985_p0503b12║凡是聖。言猶未了。普化入來。師便問。汝是凡
T47n1985_p0503b13║是聖。普化云。汝且道。我是凡是聖。師便喝。
T47n1985_p0503b14║普化以手指云。河陽新婦子。木塔老婆禪。臨
T47n1985_p0503b15║濟小廝兒。卻具一隻眼。師云這賊。普化云賊
T47n1985_p0503b16║賊。便出去。
T47n1985_p0503b17║一日普化在僧堂前喫生菜。師見云。大似一
T47n1985_p0503b18║頭驢。普化便作驢鳴。師云這賊。普化云賊賊。
T47n1985_p0503b19║便出去。
T47n1985_p0503b20║因普化常於街市搖鈴云。明頭來明頭打。暗
T47n1985_p0503b21║頭來暗頭打。四方八面來旋風打。虛空來連架
T47n1985_p0503b22║打。師令侍者去纔見如是道便把住云。總不
T47n1985_p0503b23║與麼來時如何。普化托開云。來日大悲院裏
T47n1985_p0503b24║有齋。侍者回舉似師。師云。我從來疑著這漢。
T47n1985_p0503b25║有一老宿參師。未曾人事便問。禮拜即是。不
T47n1985_p0503b26║禮拜即是。師便喝。老宿便禮拜。師云。好箇草
T47n1985_p0503b27║賊。老宿云賊賊。便出去。師云。莫道無事好。
T47n1985_p0503b28║首座侍立次。師云。還有過也無。首座云有。師
T47n1985_p0503b29║云。賓家有過。主家有過。首座云。二俱有過。
T47n1985_p0503c01║師云。過在什麼處。首座便出去。師云。莫道無
T47n1985_p0503c02║事好。後有僧舉似南泉。南泉云。官馬相踏。
T47n1985_p0503c03║師因入軍營赴齋。門首見員僚。師指露柱問。
T47n1985_p0503c04║是凡是聖。員僚無語。師打露柱云。直饒道得。
T47n1985_p0503c05║也秖是箇木橛。便入去。
T47n1985_p0503c06║師問院主。什麼處來。主云。州中糶黃米去來。
T47n1985_p0503c07║師云。糶得盡麼。主云。糶得盡。師以杖面前畫
T47n1985_p0503c08║一畫云。還糶得這箇麼。主便喝。師便打。典
T47n1985_p0503c09║座至。師舉前語。典座云。院主不會和尚意。師
T47n1985_p0503c10║云。爾作麼生。典座便禮拜。師亦打。有座主來
T47n1985_p0503c11║相看次。師問座主。講何經說。主云。某甲荒
T47n1985_p0503c12║虛粗習百法論。師云。有一人於三乘十二分
T47n1985_p0503c13║教明得。有一人於三乘十二分教明不得。是
T47n1985_p0503c14║同是別。主云。明得即同。明不得即別。樂普為
T47n1985_p0503c15║侍者。在師後立云。座主這裏是什麼所在。說
T47n1985_p0503c16║同說別。師回首問侍者。汝又作麼生。侍者便
T47n1985_p0503c17║喝。師送座主。回來遂問侍者。適來是汝喝老
T47n1985_p0503c18║僧。侍者云是。師便打。
T47n1985_p0503c19║師聞第二代德山垂示云。道得也三十棒。道
T47n1985_p0503c20║不得也三十棒。師令樂普去問。道得為什麼
T47n1985_p0503c21║也三十棒。待伊打汝接住棒送一送。看他作
T47n1985_p0503c22║麼生。普到彼如教而問。德山便打。普接住送
T47n1985_p0503c23║一送。德山便歸方丈。普回舉似師。師云。我從
T47n1985_p0503c24║來疑著這漢。雖然如是。汝還見德山麼。普擬
T47n1985_p0503c25║議。師便打。
T47n1985_p0503c26║王常侍一日訪師。同師於僧堂前看。乃問。這
T47n1985_p0503c27║一堂僧還看經麼。師云。不看經。侍云。還學禪
T47n1985_p0503c28║麼。師云。不學禪。侍云。經又不看禪又不學。
T47n1985_p0503c29║畢竟作箇什麼。師云。總教伊成佛作祖去。侍
T47n1985_p0504a01║云。金屑雖貴落眼成翳。又作麼生。師云。將
T47n1985_p0504a02║為爾是箇俗漢。
T47n1985_p0504a03║師問杏山。如何是露地白牛。山云。吽吽。師
T47n1985_p0504a04║云。啞那。山云。長老作麼生。師云。這畜生。
T47n1985_p0504a05║師問樂普云。從上來一人行棒一人行喝。阿
T47n1985_p0504a06║那箇親。普云。總不親。師云。親處作麼生。普
T47n1985_p0504a07║便喝。師乃打。
T47n1985_p0504a08║師見僧來。展開兩手。僧無語。師云會麼。云不
T47n1985_p0504a09║會。師云。渾崙擘不開。與爾兩文錢。
T47n1985_p0504a10║大覺到參。師舉起拂子。大覺敷坐具。師擲下
T47n1985_p0504a11║拂子。大覺收坐具入僧堂。眾僧云。這僧莫是
T47n1985_p0504a12║和尚親故。不禮拜又不喫棒。師聞令喚覺。覺
T47n1985_p0504a13║出。師云。大眾道。汝未參長老。覺云不審。便
T47n1985_p0504a14║自歸眾。
T47n1985_p0504a15║趙州行腳時參師。遇師洗腳次。州便問。如何
T47n1985_p0504a16║是祖師西來意。師云。恰值老僧洗腳。州近前
T47n1985_p0504a17║作聽勢。師云。更要第二杓惡水潑在。州便下
T47n1985_p0504a18║去。
T47n1985_p0504a19║有定上座到參。問如何是佛法大意。師下繩
T47n1985_p0504a20║床。擒住與一掌。便托開。定佇立。傍僧云。定
T47n1985_p0504a21║上座何不禮拜。定方禮拜。忽然大悟。
T47n1985_p0504a22║麻谷到參。敷坐具問。十二面觀音。阿那面
T47n1985_p0504a23║正。師下繩床。一手收坐具。一手搊麻谷云。十
T47n1985_p0504a24║二面觀音。向什麼處去也。麻谷轉身擬坐繩
T47n1985_p0504a25║床。師拈拄杖打。麻谷接卻相捉入方丈。
T47n1985_p0504a26║師問僧。有時一喝如金剛王寶劍。有時一喝
T47n1985_p0504a27║如踞地金毛師子。有時一喝如探竿影草。有
T47n1985_p0504a28║時一喝不作一喝用。汝作麼生會。僧擬議。
T47n1985_p0504a29║師便喝。
T47n1985_p0504b01║師問一尼。善來惡來。尼便喝。師拈棒云。更道
T47n1985_p0504b02║更道。尼又喝。師便打。
T47n1985_p0504b03║龍牙問。如何是祖師西來意。師云。與我過禪
T47n1985_p0504b04║板來。牙便過禪板與師。師接得便打。牙云。打
T47n1985_p0504b05║即任打。要且無祖師意。牙後到翠微問。如何
T47n1985_p0504b06║是祖師西來意。微云。與我過蒲團來。牙便過
T47n1985_p0504b07║蒲團與翠微。翠微接得便打。牙云。打即任打。
T47n1985_p0504b08║要且無祖師意。牙住院後有僧入室請益云。
T47n1985_p0504b09║和尚行腳時參二尊宿因緣。還肯他也無。牙
T47n1985_p0504b10║云。肯即深肯。要且無祖師意。
T47n1985_p0504b11║徑山有五百眾。少人參請。黃蘗令師到徑山。
T47n1985_p0504b12║乃謂師曰。汝到彼作麼生。師云。某甲到彼自
T47n1985_p0504b13║有方便。師到徑山。裝腰上法堂見徑山。徑山
T47n1985_p0504b14║方舉頭。師便喝。徑山擬開口。師拂袖便行。尋
T47n1985_p0504b15║有僧問徑山。這僧適來有什麼言句。便喝和
T47n1985_p0504b16║尚。徑山云。這僧從黃蘗會裏來。爾要知麼。
T47n1985_p0504b17║且問取他。徑山五百眾太半分散。
T47n1985_p0504b18║普化一日於街市中。就人乞直裰。人皆與之。
T47n1985_p0504b19║普化俱不要。師令院主買棺一具。普化歸來。
T47n1985_p0504b20║師云。我與汝做得箇直裰了也。普化便自擔
T47n1985_p0504b21║去。繞街市叫云。臨濟與我做直裰了也。我往
T47n1985_p0504b22║東門遷化去。市人競隨看之。普化云。我今
T47n1985_p0504b23║日未。來日往南門遷化去。如是三日。人皆
T47n1985_p0504b24║不信。至第四日無人隨看。獨出城外自入棺
T47n1985_p0504b25║內。倩路行人釘之。即時傳布。市人競往開棺。
T47n1985_p0504b26║乃見全身脫去。秖聞空中鈴響隱隱而去。
T47n1985_p0504b27║　　行錄
T47n1985_p0504b28║師初在黃蘗會下。行業純一。首座乃歎曰。雖
T47n1985_p0504b29║是後生與眾有異。遂問。上座在此多少時。師
T47n1985_p0504c01║云。三年。首座云。曾參問也無。師云。不曾參
T47n1985_p0504c02║問。不知問箇什麼首座云。汝何不去問堂頭
T47n1985_p0504c03║和尚如何是佛法的的大意。師便去問。聲未
T47n1985_p0504c04║絕黃蘗便打。師下來。首座云。問話作麼生。
T47n1985_p0504c05║師云。某甲問聲未絕。和尚便打。某甲不會。首
T47n1985_p0504c06║座云。但更去問。師又去問。黃蘗又打。如是三
T47n1985_p0504c07║度發問三度被打。師來白首座云。幸蒙慈悲。
T47n1985_p0504c08║令某甲問訊和尚。三度發問三度被打。自恨
T47n1985_p0504c09║障緣不領深旨。今且辭去。首座云。汝若去時。
T47n1985_p0504c10║須辭和尚去。師禮拜退。首座先到和尚處云。
T47n1985_p0504c11║問話底後生。甚是如法。若來辭時。方便接他。
T47n1985_p0504c12║向後穿鑿成一株大樹。與天下人作廕涼去
T47n1985_p0504c13║在。師去辭黃蘗。蘗云。不得往別處去。汝向高
T47n1985_p0504c14║安灘頭大愚處去。必為汝說。師到大愚。大愚
T47n1985_p0504c15║問。什麼處來。師云。黃蘗處來。大愚云。黃蘗
T47n1985_p0504c16║有何言句。師云。某甲三度問佛法的的大意。
T47n1985_p0504c17║三度被打。不知某甲有過無過。大愚云。黃蘗
T47n1985_p0504c18║與麼老婆為汝得徹困。更來這裏問有過無
T47n1985_p0504c19║過師於言下大悟云。元來黃蘗佛法無多子。
T47n1985_p0504c20║大愚搊住云。這尿床鬼子。適來道有過無過。
T47n1985_p0504c21║如今卻道黃蘗佛法無多子。爾見箇什麼道
T47n1985_p0504c22║理。速道速道。師於大愚脅下築三拳。大愚托
T47n1985_p0504c23║開云。汝師黃蘗。非于我事。師辭大愚。卻回黃
T47n1985_p0504c24║蘗。黃蘗見來便問。這漢來來去去有什麼了
T47n1985_p0504c25║期。師云。秖為老婆心切。便人事了侍立。黃蘗
T47n1985_p0504c26║問。什麼處去來。師云。昨奉慈旨。令參大愚
T47n1985_p0504c27║去來。黃蘗云。大愚有何言句。師遂舉前話。黃
T47n1985_p0504c28║蘗云。作麼生得這漢來。待痛與一頓。師云。說
T47n1985_p0504c29║什麼待來。即今便喫。隨後便掌。黃蘗云。這風
T47n1985_p0505a01║顛漢。卻來這裏捋虎鬚。師便喝。黃蘗云。侍者
T47n1985_p0505a02║引這風顛漢參堂去。後溈山舉此話問仰山。
T47n1985_p0505a03║臨濟當時得大愚力。得黃蘗力。仰山云。非但
T47n1985_p0505a04║騎虎頭。亦解把虎尾。
T47n1985_p0505a05║師栽松次。黃蘗問。深山裏栽許多作什麼。師
T47n1985_p0505a06║云。一與山門作境致。二與後人作標榜。道了
T47n1985_p0505a07║將钁頭打地三下。黃蘗云。雖然如是。子已喫
T47n1985_p0505a08║吾三十棒了也。師又以钁頭打地三下。作噓
T47n1985_p0505a09║噓聲。黃蘗云。吾宗到汝大興於世。後溈山舉
T47n1985_p0505a10║此語問仰山。黃蘗當時秖囑臨濟一人。更有
T47n1985_p0505a11║人在。仰山云有。秖是年代深遠。不欲舉似和
T47n1985_p0505a12║尚。溈山云。雖然如是。吾亦要知。汝但舉看。仰
T47n1985_p0505a13║山云。一人指南吳越令行。遇大風即止(讖風穴和尚也)
T47n1985_p0505a14║師侍立德山次。山云。今日困。師云。這老漢寐
T47n1985_p0505a15║語作什麼。山便打。師掀倒繩床。山便休。
T47n1985_p0505a16║師普請鋤地次。見黃蘗來。拄钁而立。黃蘗云。
T47n1985_p0505a17║這漢困那。師云。钁也未舉。困箇什麼。黃蘗便
T47n1985_p0505a18║打。師接住棒。一送送倒。黃蘗喚。維那維那扶
T47n1985_p0505a19║起我。維那近前扶云。和尚爭容得這風顛漢
T47n1985_p0505a20║無禮。黃蘗纔起便打維那。師钁地云。諸方火
T47n1985_p0505a21║葬。我這裏一時活埋。後溈山問仰山。黃蘗打
T47n1985_p0505a22║維那意作麼生。仰山云。正賊走卻。邏蹤人
T47n1985_p0505a23║喫棒。師一日在僧堂前坐。見黃蘗來。便閉卻
T47n1985_p0505a24║目。黃蘗乃作怖勢。便歸方丈。師隨至方丈禮
T47n1985_p0505a25║謝。首座。在黃蘗處侍立。黃蘗云。此僧雖是後
T47n1985_p0505a26║生。卻知有此事。首座云。老和尚腳跟不點地。
T47n1985_p0505a27║卻證據箇後生。黃蘗自於口上打一摑。首座
T47n1985_p0505a28║云。知即得。
T47n1985_p0505a29║師在堂中睡。黃蘗下來見。以拄杖打板頭一
T47n1985_p0505b01║下。師舉頭見是黃蘗卻睡。黃蘗又打板頭一
T47n1985_p0505b02║下。卻往上間。見首座坐禪乃云。下間後生
T47n1985_p0505b03║卻坐禪。汝這裏妄想作什麼。首座云。這老漢
T47n1985_p0505b04║作什麼。黃蘗打板頭一下。便出去。後溈山問
T47n1985_p0505b05║仰山。黃蘗入僧堂意作麼生。仰山云。兩彩
T47n1985_p0505b06║一賽。
T47n1985_p0505b07║一日普請次。師在後行。黃蘗回頭見師空手
T47n1985_p0505b08║乃問。钁頭在什麼處。師云。有一人將去了也。
T47n1985_p0505b09║黃蘗云。近前來。共汝商量箇事。師便近前。黃
T47n1985_p0505b10║蘗豎起钁頭云。秖這箇。天下人拈掇不起。師
T47n1985_p0505b11║就手掣得豎起云。為什麼卻在某甲手裏。黃
T47n1985_p0505b12║蘗云。今日大有人普請。便歸院。後溈山問仰
T47n1985_p0505b13║山。钁頭在黃蘗手裏。為什麼卻被臨濟奪卻。
T47n1985_p0505b14║仰山云。賊是小人智過君子。
T47n1985_p0505b15║師為黃蘗馳書去溈山。時仰山作知客。接得
T47n1985_p0505b16║書便問。這箇是黃蘗底。那箇是專使底。師便
T47n1985_p0505b17║掌。仰山約住云。老兄知是般事便休。同去見
T47n1985_p0505b18║溈山。溈山便問。黃蘗師兄多少眾。師云。七百
T47n1985_p0505b19║眾。溈山云。什麼人為導首。師云。適來已達書
T47n1985_p0505b20║了也。師卻問溈山。和尚此間多少眾。溈山云。
T47n1985_p0505b21║一千五百眾。師云。太多生。溈山云。黃蘖師兄
T47n1985_p0505b22║亦不少。師辭溈山。仰山送出云。汝向後北去
T47n1985_p0505b23║有箇住處。師云。豈有與麼事。仰山云。但去已
T47n1985_p0505b24║後有一人佐輔老兄在。此人秖是有頭無尾。
T47n1985_p0505b25║有始無終。師後倒鎮州。普化已在彼中。師出
T47n1985_p0505b26║世。普化佐贊於師。師住未久。普化全身脫去。
T47n1985_p0505b27║師因半夏上黃蘗。見和尚看經。師云。我將謂
T47n1985_p0505b28║是箇人。元來是揞黑豆老和尚。住數日乃辭
T47n1985_p0505b29║去。黃蘗云。汝破夏來。不終夏去。師云。某甲
T47n1985_p0505c01║暫來禮拜和尚。黃蘗遂打趁令去。師行數里。
T47n1985_p0505c02║疑此事。卻回終夏。師一日辭黃蘗。蘗問。什麼
T47n1985_p0505c03║處去。師云。不是河南便歸河北。黃蘗便打。師
T47n1985_p0505c04║約住與一掌。黃蘗大笑。乃喚侍者。將百丈先
T47n1985_p0505c05║師禪板机案來。師云侍者將火來。黃蘗云。雖
T47n1985_p0505c06║然如是。汝但將去。已後坐卻天下人舌頭去
T47n1985_p0505c07║在。後溈山問仰山。臨濟莫辜負他黃蘗也無。
T47n1985_p0505c08║仰山云不然。溈山云。子又作麼生。仰山云。
T47n1985_p0505c09║知恩方解報恩。溈山云。從上古人還有相似
T47n1985_p0506a01║底也無。仰山云有。秖是年代深遠。不欲舉似
T47n1985_p0506a02║和尚。溈山云。雖然如是。吾亦要知。子但舉
T47n1985_p0506a03║看。仰山云。秖如楞嚴會上阿難讚佛云。將此
T47n1985_p0506a04║深心奉塵剎。是則名為報佛恩。豈不是報恩
T47n1985_p0506a05║之事。溈山云。如是如是。見與師齊減師半德。
T47n1985_p0506a06║見過於師方堪傳授。
T47n1985_p0506a07║師到達磨塔頭。塔主云。長老先禮佛先禮祖。
T47n1985_p0506a08║師云。佛祖俱不禮。塔主云。佛祖與長老。是什
T47n1985_p0506a09║麼冤家。師便拂袖而出。
T47n1985_p0506a10║師行腳時到龍光。光上堂。師出問云。不展鋒
T47n1985_p0506a11║鋩。如何得勝。光據坐。師云。大善知識豈無方
T47n1985_p0506a12║便。光瞪目云嗄。師以手指云。這老漢今日敗
T47n1985_p0506a13║闕也。
T47n1985_p0506a14║到三峰平和尚。問曰。什麼處來。師云。黃蘗來。
T47n1985_p0506a15║平云。黃蘗有何言句。師云。金牛昨夜遭塗炭。
T47n1985_p0506a16║直至如今不見蹤。平云。金風吹玉管。那箇是
T47n1985_p0506a17║知音。師云。直透萬重關。不住清霄內。平云。
T47n1985_p0506a18║子這一問太高生。師云。龍生金鳳子。衝破碧
T47n1985_p0506a19║琉璃。平云。且坐喫茶。又問。近離甚處。師云
T47n1985_p0506a20║龍光。平云。龍光近日如何。師便出去。
T47n1985_p0506a21║到大慈。慈在方丈內坐。師問。端居丈室時如
T47n1985_p0506a22║何。慈云。寒松一色千年別。野老拈花萬國春。
T47n1985_p0506a23║師云。今古永超圓智體。三山鎖斷萬重關。慈
T47n1985_p0506a24║便喝。師亦喝。慈云。作麼。師拂袖便出。
T47n1985_p0506a25║到襄州華嚴。嚴倚拄杖作睡勢。師云。老和尚
T47n1985_p0506a26║瞌睡作麼。嚴云。作家禪客宛爾不同。師云。侍
T47n1985_p0506a27║者點茶來與和尚喫。嚴乃喚維那。第三位安
T47n1985_p0506a28║排這上座。
T47n1985_p0506a29║到翠峰峰問。甚處來。師云。黃蘗來。峰云。黃
T47n1985_p0506b01║蘗有何言句指示於人。師云。黃蘗無言句。峰
T47n1985_p0506b02║云。為什麼無。師云。設有亦無舉處。峰云。但
T47n1985_p0506b03║舉看。師云。一箭過西天。
T47n1985_p0506b04║到象田。師問。不凡不聖。請師速道。田云。老
T47n1985_p0506b05║僧秖與麼。師便喝云。許多禿子。在這裏覓什
T47n1985_p0506b06║麼碗。
T47n1985_p0506b07║到明化。化問。來來去去作什麼。師云。秖徒
T47n1985_p0506b08║踏破草鞋。化云。畢竟作麼生。師云。老漢話頭
T47n1985_p0506b09║也不識。
T47n1985_p0506b10║往鳳林。路逢一婆。婆問。甚處去。師云。鳳林
T47n1985_p0506b11║去。婆云。恰值鳳林不在。師云。甚處去。婆便
T47n1985_p0506b12║行。師乃喚婆。婆回頭。師便打。
T47n1985_p0506b13║到鳳林。林問。有事相借問。得麼。師云。何得
T47n1985_p0506b14║剜肉作瘡。林云。海月澄無影。遊魚獨自迷。師
T47n1985_p0506b15║云。海月既無影。遊魚何得迷。鳳林云。觀風
T47n1985_p0506b16║知浪起。翫水野帆飄。師云。孤輪獨照江山靜。
T47n1985_p0506b17║自笑一聲天地驚。林云。任將三寸輝天地。一
T47n1985_p0506b18║句臨機試道看。師云。路逢劍客須呈劍。不是
T47n1985_p0506b19║詩人莫獻詩。鳳林便休。師乃有頌。大道絕同。
T47n1985_p0506b20║任向西東。石火莫及。電光罔通。溈山問仰山。
T47n1985_p0506b21║石火莫及電光罔通。從上諸聖將什麼為人。
T47n1985_p0506b22║仰山云。和尚意作麼生。溈山云。但有言說都
T47n1985_p0506b23║無寔義。仰山云。不然。溈山云。子又作麼生。
T47n1985_p0506b24║仰山云。官不容針私通車馬。
T47n1985_p0506b25║到金牛。牛見師來。橫按拄杖當門踞坐。師以
T47n1985_p0506b26║手敲拄杖三下。卻歸堂中第一位坐。牛下來
T47n1985_p0506b27║見乃問。夫賓主相見各具威儀。上座從何而
T47n1985_p0506b28║來。太無禮生。師云。老和尚道什麼。牛擬開
T47n1985_p0506b29║口。師便打。牛作倒勢。師又打。牛云。今日不
T47n1985_p0506c01║著便。溈山問仰山。此二尊宿還有勝負也無。
T47n1985_p0506c02║仰山云。勝即總勝。負即總負。
T47n1985_p0506c03║師臨遷化時據坐云。吾滅後不得滅卻吾正
T47n1985_p0506c04║法眼藏。三聖出云。爭敢滅卻和尚正法眼藏。
T47n1985_p0506c05║師云。已後有人問爾。向他道什麼。三聖便喝。
T47n1985_p0506c06║師云。誰知吾正法眼藏。向這瞎驢邊滅卻。言
T47n1985_p0506c07║訖端然示寂。
T47n1985_p0506c08║師諱義玄。曹州南華人也。俗姓邢氏。幼而
T47n1985_p0506c09║穎異。長以孝聞。及落髮受具。居於講肆。精究
T47n1985_p0506c10║毘尼。博賾經論。俄而歎曰。此濟世之醫方也。
T47n1985_p0506c11║非教外別傳之旨。即更衣游方。首參黃蘗。次
T47n1985_p0506c12║謁大愚。其機緣語句載于行錄。既受黃蘗印
T47n1985_p0506c13║可。尋抵河北鎮州城東南隅。臨滹沱河側。小
T47n1985_p0506c14║院住持。其臨濟因地得名時普化先在彼。佯
T47n1985_p0506c15║狂混眾。聖凡莫測。師至即佐之。師正旺化。普
T47n1985_p0506c16║化全身脫去。乃符仰山小釋迦之懸記也。適
T47n1985_p0506c17║丁兵革。師即棄去。太尉默君和於城中捨宅
T47n1985_p0506c18║為寺。亦以臨濟為額。迎師居焉。後拂衣南邁
T47n1985_p0506c19║至河府。府主王常侍。延以師禮。住未幾即來
T47n1985_p0506c20║大名府興化寺居于東堂。師無疾忽一日攝
T47n1985_p0506c21║衣據坐。與三聖問答畢。寂然而逝。時唐咸通
T47n1985_p0506c22║八年丁亥孟陬月十日也。門人以師全身。建
T47n1985_p0506c23║塔于大名府西北隅。敕諡慧照禪師。塔號澄
T47n1985_p0506c24║靈。合掌稽首。記師大略。住鎮州保壽嗣法小
T47n1985_p0506c25║師延沼謹書。
T47n1985_p0506c26║鎮州臨濟慧照禪師語錄終
T47n1985_p0506c27║　住大名府興化嗣法小師存獎校勘
T47n1985_p0506c28║　永享九年八月十五日板在法性寺東經所
