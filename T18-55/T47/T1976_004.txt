T47n1976_p0398c10║
T47n1976_p0398c11║
T47n1976_p0398c12║西方合論卷之四
T47n1976_p0398c13║
T47n1976_p0398c14║　　第四教相門
T47n1976_p0398c15║夫一大藏教。如器銜空。空無相體。器有方圓。
T47n1976_p0398c16║器盡空除。緣亡教滅。是故隨緣普應。則涅槃
T47n1976_p0398c17║真如。一器也。稱智自在。則名相專持。一空
T47n1976_p0398c18║也。藥無定方。定方以病。豈謂玉屑珊瑚。無上
T47n1976_p0398c19║妙藥。概以治四百四病哉。夫病除藥貴。便溺
T47n1976_p0398c20║即是醍醐。異證同方。參苓化為酖毒。何況無
T47n1976_p0398c21║上醫王。治三乘出世之藥。療人天聲聞凡夫
T47n1976_p0398c22║等瘡者哉。故先德約教。或一或。多名相雖別。
T47n1976_p0398c23║理趣是同。道人不揣固陋。竊附先哲。分別
T47n1976_p0398c24║諸句。用彰一乘。庶使觀者知淨土法門。攝
T47n1976_p0398c25║一代時教。毋為儱侗禪宗。輕狂義虎。所誑
T47n1976_p0398c26║惑云爾。
T47n1976_p0398c27║　一純有教　二趨寂教　三有餘教(上三教分攝)
T47n1976_p0398c28║　四無餘教　五頓悟教　六圓極教(上三教全攝)
T47n1976_p0398c29║一純有教者。為諸凡夫耽著愛染。造諸黑業。
T47n1976_p0399a01║如來悲憫。為說地獄苦。餓鬼苦。畜生苦。無
T47n1976_p0399a02║福德著我所苦。欲生人天。當修善根。如佛
T47n1976_p0399a03║初成道。為提胄說世間因果。五百賈人。同受
T47n1976_p0399a04║五戒。先懺悔五逆十惡謗法等罪。是為有教
T47n1976_p0399a05║觀經修三福中。首言孝養父母。奉事師長。慈
T47n1976_p0399a06║心不殺。修十善業。又無量壽經。極言五惡五
T47n1976_p0399a07║痛五燒之苦。教化群生。令持五善。亦攝此義
T47n1976_p0399a08║然是經為求往生。遮諸不善。非是忻心人天
T47n1976_p0399a09║小果。修持是同。證果即別。如楞嚴華嚴諸方
T47n1976_p0399a10║等。雖不單說。亦兼帶之。不名純有。觀經鈔
T47n1976_p0399a11║曰。圓頓行者。豈違小乘出家之式。三歸眾戒
T47n1976_p0399a12║威儀等事。又曰。得前前者。不得後後。得後後
T47n1976_p0399a13║者。必得前前。何以故。一切諸佛。無不以十善
T47n1976_p0399a14║而得度故。華嚴經曰。十不善業道。是地獄畜
T47n1976_p0399a15║生餓鬼。受生之因。十善業道。是人天乃至有
T47n1976_p0399a16║頂處。受生之因。又此上品十善業道。以智慧
T47n1976_p0399a17║修習心狹劣故。怖三界故。闕大悲故。從他聞
T47n1976_p0399a18║聲而了解故。成聲聞乘。又此上品十善業道。
T47n1976_p0399a19║修治清淨。不從他教。自覺悟故。大悲方便。不
T47n1976_p0399a20║具足故。悟解甚深因緣法故。成獨覺乘。又此
T47n1976_p0399a21║上品十善業道。修治清淨心廣無量故。具足
T47n1976_p0399a22║悲愍故。方便所攝故。發生大願故。不捨眾生
T47n1976_p0399a23║故。希求諸佛大智故。淨治菩薩諸地故。淨修
T47n1976_p0399a24║一切諸度故。成菩薩廣大行。又此上上十善
T47n1976_p0399a25║業道。一切種清淨故。乃至證十力無畏故。一
T47n1976_p0399a26║切佛法皆得成就。是故我今等行十善。應令
T47n1976_p0399a27║一切具足清淨。乃至菩薩。如是積集善根。成
T47n1976_p0399a28║就善根。增長善根。思惟善根。繫念善根。分別
T47n1976_p0399a29║善根。愛樂善根。修習善根。安住善根。菩薩摩
T47n1976_p0399b01║訶薩。如是積集諸善根已。以此善根。所得依
T47n1976_p0399b02║果。修菩薩行。於念念中。見無量佛。如其所應
T47n1976_p0399b03║承事供養。又云。雖無所作。而恒住善根。又
T47n1976_p0399b04║云。雖知諸法無有所依。而說依善法而得出
T47n1976_p0399b05║離。奉勸悟達之士。猛省永嘉豁達之言。早尋
T47n1976_p0399b06║白社不請之友。勿輕戒律。天上無作業之佛。
T47n1976_p0399b07║勿貪虛名。地下有對證之鬼。蓮邦不遠。請即
T47n1976_p0399b08║加鞭。
T47n1976_p0399b09║二趨寂教者。即二乘寂滅之教。趨向涅槃。於
T47n1976_p0399b10║嚴土利他。不生喜樂。是為小乘。與淨土大乘
T47n1976_p0399b11║之教正反。今云分攝者。以無量壽經。及觀經
T47n1976_p0399b12║中。皆有須陀洹乃至得。阿羅漢果故。先德云。
T47n1976_p0399b13║小乘不生。據決定性不生。此中明生。為在此
T47n1976_p0399b14║間先發大乘心。熏成種子退心下地。要由垂
T47n1976_p0399b15║終回小向大故生。問曰。既回心向大。何故至
T47n1976_p0399b16║彼。復證小果。釋曰。以退大既久。習小功深。
T47n1976_p0399b17║是故彼佛稱習說小。且令證果。又此證小果
T47n1976_p0399b18║者。不守小位而住。還起大心進行彌速。或五
T47n1976_p0399b19║劫或十劫。得成初地。如是階級。猶是殊勝。是
T47n1976_p0399b20║故不同。又云。經中亦有頻婆證阿那含。然非
T47n1976_p0399b21║此教正所被機。今從正為韋提希等。宣淨土
T47n1976_p0399b22║觀。尚非通別。豈是小乘。如迦文出世。亦
T47n1976_p0399b23║有聲聞。畢竟大乘是正。以羊鹿等車非實車
T47n1976_p0399b24║故。
T47n1976_p0399b25║三有餘教者。了二空真理。修習萬行。趣大
T47n1976_p0399b26║乘佛果。唯不許闡提二乘成佛。謂闡提無性。
T47n1976_p0399b27║二乘定性。決不可成。未盡大乘真理故。名有
T47n1976_p0399b28║餘。此經言。除五逆不生。又云。二乘種不生。
T47n1976_p0399b29║教義似同。二乘上已釋竟。言五逆不生者。以
T47n1976_p0399c01║謗法故。以無信心。非是無性。決不可成。故
T47n1976_p0399c02║觀經中。毀戒眾生。臨終惡相見者。聞讚佛功
T47n1976_p0399c03║德。地獄猛火。化清涼風。乃至五逆十惡。具
T47n1976_p0399c04║足十念者。見金蓮華。猶如日輪。一剎那頃。
T47n1976_p0399c05║皆得往生。此是自性不思議功德。仗不思議
T47n1976_p0399c06║佛力。得顯現故。若不具足佛性。如頑石濁
T47n1976_p0399c07║滓。豈能透月。當知。念能顯性。如是往生。是
T47n1976_p0399c08║性力故。如日能顯空。空非因日。是故一切眾
T47n1976_p0399c09║生。皆成佛故。不同始教有餘之教。
T47n1976_p0399c10║四無餘教者。一切眾生。平等一性。悉當成
T47n1976_p0399c11║佛。是為大乘極則之教。唯一自心。為教體。故
T47n1976_p0399c12║云無餘。今此淨土法門。依正信願等法。究極
T47n1976_p0399c13║皆歸一心。故經中言。一心不亂。即得往生。又
T47n1976_p0399c14║大本三輩生彼者。皆云發無上菩提之心。菩
T47n1976_p0399c15║提心者。即佛性是。華嚴經曰。菩提心者。猶如
T47n1976_p0399c16║種子。能生一切諸佛法。故猶如良田。能長眾
T47n1976_p0399c17║生白淨法故。猶如大地能持一切世間故。猶
T47n1976_p0399c18║如淨水能洗一切煩惱垢故。猶如大風普于
T47n1976_p0399c19║世間無所礙故。猶如盛火能燒一切諸見薪
T47n1976_p0399c20║故。廣在彼經。當知。菩提心是鐵砲中利藥。念
T47n1976_p0399c21║佛是藥線。華嚴初發心時。便成正覺。即是此
T47n1976_p0399c22║義。菩薩五位加行。亦只是藥中引線耳。無量
T47n1976_p0399c23║妙行。詎有加一行三昧之外者哉。
T47n1976_p0399c24║五頓悟教者。長者論曰。但一念不生。即名
T47n1976_p0399c25║為佛。不從地位漸次而說。故立為頓教。如思
T47n1976_p0399c26║益經。得諸法正性者。不從一地至一地。楞伽
T47n1976_p0399c27║經曰。十地則為初。初則為八地。乃至無所有。
T47n1976_p0399c28║何次當知。頓者即是不歷階級之義。天台觀
T47n1976_p0399c29║經疏曰。頓悟漸入。此即頓教。正為韋提希及
T47n1976_p0400a01║諸侍女並是凡夫。未證小果。故知是頓。不
T47n1976_p0400a02║從漸入。鈔曰。今經頓者。乃于化法。以圓為
T47n1976_p0400a03║頓。何故無生忍位。別在初地。圓在初住。別教
T47n1976_p0400a04║凡夫。經無數劫。方至此位。唯有圓教。即生可
T47n1976_p0400a05║入。今就韋提希即身得忍。判為頓者。是圓頓
T47n1976_p0400a06║故。又他經說受菩薩戒身身相續戒行不缺。
T47n1976_p0400a07║經一劫二劫三劫。始至初發心住。如是修行
T47n1976_p0400a08║十波羅蜜等無量行願。相續不斷。滿一萬劫。
T47n1976_p0400a09║至第六正性住。從是修行增進。始至第七不
T47n1976_p0400a10║退住。今此經中。五逆十惡。持名即生。皆得不
T47n1976_p0400a11║退。正合頓義。如觀經中。是心作佛。是心是佛
T47n1976_p0400a12║等語。皆直指心宗。更無迂迴。且如阿彌一聲。
T47n1976_p0400a13║是非俱鏟。何等直截。故古人謂之頭則公案。
T47n1976_p0400a14║鑊湯波底豈貯寒冰。烈火焰中詎容寸草。達
T47n1976_p0400a15║磨復起。不易吾說。更或踟躕。萬里千年。
T47n1976_p0400a16║六圓極教者。慈恩通贊曰。此方先德。總判
T47n1976_p0400a17║經論有四宗。一立性宗。二破性宗。三破相
T47n1976_p0400a18║宗。四顯實宗。涅槃法華華嚴等。是顯于真
T47n1976_p0400a19║實中道義。捨化城而歸寶所。故知。彌陀經
T47n1976_p0400a20║乃第四宗也。又以教准宗。宗有其八。一我
T47n1976_p0400a21║法俱有宗。二有法無我宗。三法無去來宗。
T47n1976_p0400a22║四現通假實宗。五俗妄真實宗。六諸法但名
T47n1976_p0400a23║宗。七勝義皆空宗。八應理圓實宗。如華嚴
T47n1976_p0400a24║及彌陀經是第八宗收。又若真歇了禪師等。
T47n1976_p0400a25║以帝網千珠。發明淨土圓融之義。諸書具載。
T47n1976_p0400a26║近有老宿。以華嚴配此經。謂圓全攝此。此
T47n1976_p0400a27║分攝圓。得圓少分。分屬圓故。據經判義。甚
T47n1976_p0400a28║有旨趣。但圓極義者。無全無分。如月在川。
T47n1976_p0400a29║川川皆有全月。乃至瓶池寸水。亦是全月。無
T47n1976_p0400b01║分月故。如風在樹。樹樹皆有全風。乃至片
T47n1976_p0400b02║葉莖草。亦是全風。無分風故。若圓中有分
T47n1976_p0400b03║者。圓即有段。若分中非全者。圓即不遍。分
T47n1976_p0400b04║全雙乖圓義不成。今約蓮宗圓極。分五種義。
T47n1976_p0400b05║一剎海相含義。二三世一時義。三無情作佛
T47n1976_p0400b06║義。四依正無礙義。五充遍不動義。一剎海
T47n1976_p0400b07║相含義者。一切諸佛報化國土。互相攝入。全
T47n1976_p0400b08║他全此。而無留礙。若計不相入者。此即情見。
T47n1976_p0400b09║情見非實。如一室中含一虛空。其中若人若
T47n1976_p0400b10║畜若鬼若虫若几若瓶若架之類。皆依虛空
T47n1976_p0400b11║建立。虛空屬人時。則諸鬼畜虫几瓶架所依
T47n1976_p0400b12║之虛空。一切攝入人中。虛空屬鬼時。則諸人
T47n1976_p0400b13║畜虫几瓶架所依之虛空。一切攝入鬼中。虛
T47n1976_p0400b14║空屬虫時。諸人鬼畜几瓶架所依之虛空。一
T47n1976_p0400b15║切攝入虫中。乃至虛空屬架時。則諸人畜鬼
T47n1976_p0400b16║虫几瓶所依之虛空。一切攝入架中。參而不
T47n1976_p0400b17║雜。離亦不分。非入非不入。是故經云。國土
T47n1976_p0400b18║光淨遍無與等。徹照無量無數不可思議世
T47n1976_p0400b19║界。如明鏡中現其形像。當知。淨方濁土。交
T47n1976_p0400b20║光相入。如千燈一室故。二三世一時義者。眾
T47n1976_p0400b21║生情見。執有時分。過現未來等事。約實相
T47n1976_p0400b22║中。即無時體可得。何以故。若計晦明是時
T47n1976_p0400b23║者。晦明則是葉相。如病眼見青。非定相故。
T47n1976_p0400b24║若計老少是時者。老少則是幻質。如敝網裹
T47n1976_p0400b25║風。非定質故。云何是中而有實義。今約延
T47n1976_p0400b26║促相入二義。以明時體。一促中有延。二延
T47n1976_p0400b27║中有促。一促中有延者。如人假寐夢經種種
T47n1976_p0400b28║城邑聚落及見故人。悲笑分明。經歷時月。醒
T47n1976_p0400b29║而問人。孰睡幾時。侍者答言。數千錢時。其
T47n1976_p0400c01║人自思假寐無幾。云何經歷如許變態。了了
T47n1976_p0400c02║記憶。非病非醉。展轉追惟是義終不可得。二
T47n1976_p0400c03║延中有促者。如人二十忽得顛病。吞刀捉火。
T47n1976_p0400c04║或為人言未來事。或對妻子嬉笑如常。及生
T47n1976_p0400c05║男女。或忽能文。著種種書。經三十年。遇一異
T47n1976_p0400c06║人。咒水與飲。其人如睡忽覺。即以二十為昨
T47n1976_p0400c07║日事。家人屈指。為計歲月。出示子女。及種
T47n1976_p0400c08║種書。其人自思。本無歲月。焉有是事。亦不復
T47n1976_p0400c09║記病與不病。以是二喻。進退互觀。畢竟無有
T47n1976_p0400c10║三世可得。是故經云。觀彼久遠。猶若今日。經
T47n1976_p0400c11║須臾間。歷事諸佛遍十方界。是謂三世無間。
T47n1976_p0400c12║三世無間者。時體不可得故。三無情作佛義
T47n1976_p0400c13║者。權教中言。有情有佛性。無情無佛性。一
T47n1976_p0400c14║切草木器界。不能成道。及轉法輪。此是執情
T47n1976_p0400c15║強計。屬意即有。屬物即無。不了諸法。皆住
T47n1976_p0400c16║法位。何以故。意是色故。是空根故。是往古來
T47n1976_p0400c17║今故。是無情故。一無一切無故。青黃是意
T47n1976_p0400c18║故。風鳴谷响是意故。草木瓦礫是意故。是有
T47n1976_p0400c19║情故。一有一切有故。故知。情之為情。亦可說
T47n1976_p0400c20║自。亦可說物。不應說言誰無誰有。如一夫
T47n1976_p0400c21║妻。共生一子。不應說言誰生誰不生。夫髮
T47n1976_p0400c22║毛介齒。亦是無情。與我俱佛耶。抑與我不
T47n1976_p0400c23║俱佛耶。夢中見山見水見木見石。亦是無
T47n1976_p0400c24║情。是情想攝耶。抑非情想攝耶。當知。是中
T47n1976_p0400c25║尚無是我非我。云何更計有情無情。是故經
T47n1976_p0400c26║中。道場寶樹。能淨諸根。風枝水响。咸宣妙
T47n1976_p0400c27║法。無一物非佛身。無一物不轉法輪。豈是
T47n1976_p0400c28║情見妄知。所能計度。四依正無礙義者。依
T47n1976_p0400c29║是器界。正是身根。若約凡情。即橫計有依
T47n1976_p0401a01║有正。是義非實。何以故。若言虛空是依者。
T47n1976_p0401a02║如人張口。則虛空入。乃至毛孔骨節心腹之
T47n1976_p0401a03║內。皆有虛空。是依耶是正耶。若言地水火風
T47n1976_p0401a04║是依者。如人涎液。入器為水。髮焦為土。兩
T47n1976_p0401a05║手相觸成火。噓氣為風。是依耶。是正耶。是
T47n1976_p0401a06║故經中。無量寶華。一一華中。出三十六億
T47n1976_p0401a07║那由他百千光明。一一光明出三十六億那
T47n1976_p0401a08║由他百千佛。普為十方。說一切法。以佛力
T47n1976_p0401a09║故。現有寶華。以寶華故。復現諸佛。是故當
T47n1976_p0401a10║知。盡一剎是佛身。剎剎皆然。無一身非佛
T47n1976_p0401a11║剎。身身皆然。非是佛神力變現。唯一真法
T47n1976_p0401a12║界智。為依正故。五充遍不動義者。眾生妄
T47n1976_p0401a13║計佛身即有去來。而實佛身無去無來。亦無
T47n1976_p0401a14║不去不來。辟如鳥飛空中。一日千里空非隨
T47n1976_p0401a15║鳥。鳥不離空。是故經言。阿彌陀佛。常在西
T47n1976_p0401a16║方。又言至一切行人之所。如涅槃經。佛言。
T47n1976_p0401a17║善男子。波羅奈城。有優婆夷。已于過去無
T47n1976_p0401a18║量光佛。種諸善根。是優婆夷。夏九十日。請
T47n1976_p0401a19║命眾僧。奉施醫藥。是時眾中有一比丘。身
T47n1976_p0401a20║嬰重病。良醫診之。當須肉藥。若不得肉。病將
T47n1976_p0401a21║不全。時優婆夷。尋自取刀。割其髀肉。切以為
T47n1976_p0401a22║𦞦。送病比丘。比丘服已。病即得差。是優婆
T47n1976_p0401a23║夷患瘡苦惱。不能堪忍。即發聲言。南無佛
T47n1976_p0401a24║陀。南無佛陀。我于爾時。在舍衛城。聞其音
T47n1976_p0401a25║聲。於是女人。起大慈心。是女尋見。我持良
T47n1976_p0401a26║藥。塗其瘡上。還合如本。我即為其。說種種
T47n1976_p0401a27║法。聞法歡喜。發阿耨多羅三藐三菩提心。善
T47n1976_p0401a28║男子。我于爾時。實不往至波羅柰城。持藥
T47n1976_p0401a29║塗是優婆夷瘡。當知。皆是慈善根力。令彼
T47n1976_p0401b01║女人見如是事。復次善男子。調達惡人。貪
T47n1976_p0401b02║不知足。多服酥故。頭痛腹滿。受大苦惱。發
T47n1976_p0401b03║如是言。南無佛陀。南無佛陀。我時住在優禪
T47n1976_p0401b04║尼城。聞其音聲。即生慈心。爾時調達。尋便
T47n1976_p0401b05║見。我往至其所。手摩鹽湯。而令服之。望已平
T47n1976_p0401b06║復。善男子。我實不往調達所摩其頭腹。授
T47n1976_p0401b07║湯令服。當知。皆是慈善根力。令調達見如
T47n1976_p0401b08║是事。復次善男子。憍薩羅國。有五百賊。群
T47n1976_p0401b09║黨抄掠。波斯匿王。遣兵伺捕。得己挑目。逐
T47n1976_p0401b10║著黑闇叢林之下。受大苦惱。各作是言。南無
T47n1976_p0401b11║佛陀。南無佛陀。啼哭號喚。我時住在祇桓精
T47n1976_p0401b12║舍。聞其音聲。即生慈心。時有涼風。吹香山中
T47n1976_p0401b13║種種香藥。滿其眼眶。尋還得眼。如本不異。諸
T47n1976_p0401b14║賊開眼。即見如來住立其前而為說法。賊聞
T47n1976_p0401b15║法已。發阿耨多羅三藐三菩提心。善男子。我
T47n1976_p0401b16║子爾時。實不作風吹香山中種種香藥。住其
T47n1976_p0401b17║人前。而為說法。當知皆是慈善根力。令彼
T47n1976_p0401b18║群賊見如是事。如上之法。豈容思議。總之
T47n1976_p0401b19║皆是一真法界。不得言是自心感見。亦不
T47n1976_p0401b20║得言心佛和合。以佛地中離自離他離和合
T47n1976_p0401b21║故。是故入此門者。莫同凡夫情見分別計度。
T47n1976_p0401b22║如清涼云。阿彌陀佛。即本師盧舍那。猶屬
T47n1976_p0401b23║情量。何以故。十方世界。惟一智境無別佛
T47n1976_p0401b24║故。
T47n1976_p0401b25║　(問論中所引涅槃經。言慈善根力。或者如來法性。無人
T47n1976_p0401b26║　我遠邇。眾生受苦。皆如來性中境相耶。答此止說得正
T47n1976_p0401b27║　因佛性。然論正因。寧獨如來。雖眾生之性亦爾。但眾
T47n1976_p0401b28║　生為業所障。於他人受苦。縱親詣彼所。尚不克救。況
T47n1976_p0401b29║　不往而獲免耶。教中言八地以上菩薩。一呼其名。即蒙
T47n1976_p0401b30║　利益。以分別業盡。法爾如然。故杜順和尚一履懸門。
T47n1976_p0401c01║　十年無人竊去。自云多生不作盜業。故得如是報。宋人
T47n1976_p0401c02║　有鄒橐陀者。人一見其面。輒得禍。近時有其妃子貧
T47n1976_p0401c03║　甚。凡手所觸物尋即廢去。不能自存。此非多生業力
T47n1976_p0401c04║　之故與。佛善根力。合得如是報。無足怪者)。
T47n1976_p0401c05║西方合論卷之四(終)
