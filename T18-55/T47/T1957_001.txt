T47n1957_p0001a01║　　No. 1957
T47n1957_p0001a02║略論安樂淨土義
T47n1957_p0001a03║
T47n1957_p0001a04║　　　　釋曇鸞撰
T47n1957_p0001a05║問曰。安樂國於三界中何界所攝。
T47n1957_p0001a06║答曰。如釋論言。如斯淨土非三界所攝。何
T47n1957_p0001a07║以故。無欲故非欲界。地居故非色界。有形
T47n1957_p0001a08║色故非無色界。經曰。阿彌陀佛本行菩薩道
T47n1957_p0001a09║時。作比丘。名曰法藏。於世自在王佛所。請
T47n1957_p0001a10║問諸佛淨土之行。時佛為說二百一十億諸
T47n1957_p0001a11║佛剎土天人善惡國土精麤。悉現與之。于時
T47n1957_p0001a12║法藏菩薩。即於佛前。發弘誓大願。取諸佛土。
T47n1957_p0001a13║於無量阿僧祇劫。如所發願。行諸波羅蜜。萬
T47n1957_p0001a14║善圓滿。成無上道。別業所得。非三界也。
T47n1957_p0001a15║問曰。安樂國有幾種莊嚴。名為淨土。
T47n1957_p0001a16║答曰。若依經據義。法藏菩薩四十八願即是
T47n1957_p0001a17║其事。尋讚可知。不復重序。若依無量壽論。
T47n1957_p0001a18║以二種清淨。攝二十九種莊嚴成就。二種清
T47n1957_p0001a19║淨者。一器世間清淨。二是眾生世間清淨。
T47n1957_p0001a20║器世間清淨有十七種莊嚴成就。一者。國土
T47n1957_p0001a21║相勝過三界道。二者。其國廣大。量如虛空。無
T47n1957_p0001a22║有齊限。三者。從菩薩正道大慈悲出世善根
T47n1957_p0001a23║所起。四者。清淨光明圓滿莊嚴。五者。備具第
T47n1957_p0001a24║一珍寶性。出奇妙寶物。六者潔淨光明常照
T47n1957_p0001a25║世間。七者。其國寶物柔軟。觸者適悅。生於勝
T47n1957_p0001a26║樂。八者。千萬寶華莊嚴池沼。寶殿寶樓閣種
T47n1957_p0001a27║種寶樹雜色光明影納世界。無量寶網覆
T47n1957_p0001a28║虛空。四面懸鈴常吐法音。九者。於虛空中。自
T47n1957_p0001a29║然常雨天華天衣天香。莊嚴普熏。十者。佛
T47n1957_p0001b01║慧光明照除癡闇。十一者。梵聲開悟遠聞十
T47n1957_p0001b02║方。十二者。阿彌陀佛無上法王善力住持。十
T47n1957_p0001b03║三者。從如來淨華所化生。十四者。愛樂佛法
T47n1957_p0001b04║味。禪三昧為食。十五者。永離身心諸苦。受樂
T47n1957_p0001b05║無間。十六者。乃至不聞二乘女人根缺之名。
T47n1957_p0001b06║十七者。眾生有所欲樂。隨心稱意。無不滿足。
T47n1957_p0001b07║如是等十七種。是名器世間清淨。眾生世間
T47n1957_p0001b08║清淨有十二種莊嚴成就。一者。無量大珍寶
T47n1957_p0001b09║王微妙華臺以為佛座。二者。無量相好無量
T47n1957_p0001b10║光明莊嚴佛身。三者。佛無量辯才應機說法。
T47n1957_p0001b11║具足清白。令人樂聞。聞者必悟解。言不虛
T47n1957_p0001b12║說。四者。佛真如智慧猶如虛空。照了諸法
T47n1957_p0001b13║總相別相。心無分別。五者。天人不動眾廣大
T47n1957_p0001b14║莊嚴。譬如須彌山映顯四大海。法王相具足。
T47n1957_p0001b15║六者。成就無上果。尚無能及。況復過者。七
T47n1957_p0001b16║者。為天人丈夫調御師。大眾恭敬圍遶。如師
T47n1957_p0001b17║子王師子圍遶。八者。佛本願力莊嚴住持諸
T47n1957_p0001b18║功德。遇者無空過。能令速滿足一切功德海。
T47n1957_p0001b19║未證淨心菩薩畢竟得證平等法身。與淨
T47n1957_p0001b20║心菩薩與上地菩薩。畢竟同得寂滅平等。九
T47n1957_p0001b21║者。安樂國諸菩薩眾。身不動搖而遍至十方。
T47n1957_p0001b22║種種應化。如實修行。常作佛事。十者。如是菩
T47n1957_p0001b23║薩應化身。一切時不前不後。一心一念放大
T47n1957_p0001b24║光明。悉能遍至十方世界。教化眾生。種種方
T47n1957_p0001b25║便。修行所成。滅除一切眾生苦惱。十一者。是
T47n1957_p0001b26║等菩薩於一切世界無餘照諸佛大會。無餘
T47n1957_p0001b27║廣大無量供養恭敬讚歎諸佛如來功德。十
T47n1957_p0001b28║二者。是諸菩薩於十方一切世界無三寶處。
T47n1957_p0001b29║住持莊嚴佛法僧寶功德大海。遍示令解。如
T47n1957_p0001b30║實修行。如是等法王八種莊嚴功德成就。如
T47n1957_p0001c01║是菩薩四種莊嚴功德成就。是名眾生世間
T47n1957_p0001c02║清淨。安樂國土具如是等二十九種莊嚴功
T47n1957_p0001c03║德成就。故名淨土。
T47n1957_p0001c04║問曰。生安樂土者。凡有幾品輩。有幾因緣。
T47n1957_p0001c05║答曰。無量壽經中。唯有三輩上中下。無量壽
T47n1957_p0001c06║觀經中。一品又分為上中下。三三而九。合
T47n1957_p0001c07║為九品。今依傍無量壽經為讚。且據此經
T47n1957_p0001c08║作三品論之。上輩生者有五因緣。一者。捨
T47n1957_p0001c09║家離欲而作沙門。二者。發無上菩提心。三
T47n1957_p0001c10║者。一向專念無量壽佛。四者。修諸功德。五
T47n1957_p0001c11║者。願生安樂國。具此因緣。臨命終時。無量
T47n1957_p0001c12║壽佛與諸大眾現其人前。即便隨佛。往生安
T47n1957_p0001c13║樂。於七寶華中。自然化生。住不退轉。智慧勇
T47n1957_p0001c14║猛。神通自在。中輩生者有七因緣。一者。發無
T47n1957_p0001c15║上菩提心。二者。一向專念無量壽佛。三者。多
T47n1957_p0001c16║少修善奉持齋戒。四者。起立塔像。五者。飯
T47n1957_p0001c17║食沙門。六者。懸繒然燈。散華燒香。七者。以
T47n1957_p0001c18║此迴向願生安樂。臨命終時。無量壽佛化現
T47n1957_p0001c19║其身。光明相好具如真佛。與諸大眾現其人
T47n1957_p0001c20║前。即隨化佛往生安樂。住不退轉。功德智
T47n1957_p0001c21║慧次如上輩下輩生者有三因緣。一者。假使
T47n1957_p0001c22║不能作諸功德。當發無上菩提心。二者。一向
T47n1957_p0001c23║專意乃至十念念無量壽佛。三者。以至誠心
T47n1957_p0001c24║願生安樂。臨命終時。夢見無量壽佛。亦得往
T47n1957_p0001c25║生。功德智慧次如中輩。又有一種往生安樂
T47n1957_p0001c26║不入三輩中。謂以疑惑心。修諸功德。願生
T47n1957_p0002a01║安樂。不了佛智不思議智不可稱智大乘廣
T47n1957_p0002a02║智無等無倫最上勝智。於此諸智疑惑不信。
T47n1957_p0002a03║然猶信罪福修習善本。生安樂生安樂國
T47n1957_p0002a04║七寶宮殿。或百由旬惑五百由旬。各於其中
T47n1957_p0002a05║受諸快樂。如忉利天。亦皆自然。於五百歲中。
T47n1957_p0002a06║常不見佛。不聞經法。不見菩薩聲聞聖眾。
T47n1957_p0002a07║安樂國土謂之邊地。亦曰胎生。邊地者。言其
T47n1957_p0002a08║五百歲中不見聞三寶。義同邊地之難。或亦
T47n1957_p0002a09║於安樂國土最在其邊。胎生者。譬如胎生人
T47n1957_p0002a10║初生之時人法未成。邊言其難。胎言其闇。此
T47n1957_p0002a11║二名皆借此況彼耳。非是八難中邊地。亦非
T47n1957_p0002a12║胞胎中胎生。何以知之。安樂國土一向化
T47n1957_p0002a13║生故。故知非實胎生。五百年後還得見聞三
T47n1957_p0002a14║寶故。故知非八難中邊地也。
T47n1957_p0002a15║問曰。彼胎生者處七寶宮殿中受快樂否。復
T47n1957_p0002a16║何所憶念。
T47n1957_p0002a17║答曰。經喻云。譬如轉輪王子得罪於王。內
T47n1957_p0002a18║於後宮。繫以金鎖。一切供具無所乏少。猶
T47n1957_p0002a19║如王。王子于時雖有好妙種種自娛樂具。
T47n1957_p0002a20║心不受樂。但念設諸方便求免悕出。彼胎
T47n1957_p0002a21║生者亦復如是。雖處七寶宮殿有好色香味
T47n1957_p0002a22║觸。不以為樂。但不見三寶。不得供養修諸
T47n1957_p0002a23║善本。以之為苦。識其本罪。深自責悔。求離
T47n1957_p0002a24║彼處。即得如意。還同三輩生者。當是五百年
T47n1957_p0002a25║末方識罪悔耳。
T47n1957_p0002a26║問曰。以疑惑心往生安樂名曰胎生者。云何
T47n1957_p0002a27║起疑。
T47n1957_p0002a28║答曰。經中但云疑惑不信。不出所以疑意。尋
T47n1957_p0002a29║不了五句。敢以對治言之。不了佛智者。謂不
T47n1957_p0002a30║能信了佛一切種智。不了故故起疑。此一句
T47n1957_p0002b01║總辨所疑。下四句一一對治所疑。疑有四意。
T47n1957_p0002b02║一者疑。但憶念阿彌陀佛。不必得往生安
T47n1957_p0002b03║樂。何以故。經言。業道如秤。重者先牽。云何
T47n1957_p0002b04║一生或百年。或十年或一月。無惡不造。但
T47n1957_p0002b05║以十念相續便得往生。即入正定聚。畢竟不
T47n1957_p0002b06║退。與三途諸苦永隔乎。若爾。先牽之義何
T47n1957_p0002b07║以所信。又曠劫已來俱造諸行有漏之法
T47n1957_p0002b08║繫屬三界。云何不斷三界結惑。直以少時念
T47n1957_p0002b09║阿彌陀佛。便出三界乎。繫業之義復欲云何。
T47n1957_p0002b10║對治此疑故言不思議智。不思議智者。謂佛
T47n1957_p0002b11║智力能以少作多。以多作少。以近為遠。以
T47n1957_p0002b12║遠為近。以輕為重。以重為輕。以長為短。以短
T47n1957_p0002b13║為長。如是等佛智無量無邊不可思議。譬如
T47n1957_p0002b14║百夫百年聚薪積高千仞。豆許火焚。半日便
T47n1957_p0002b15║盡。豈可得言百年之薪積半日不盡乎。又
T47n1957_p0002b16║如躄者寄載他船。因風帆勢。一日至千里。豈
T47n1957_p0002b17║可得言躄者云何一日至千里乎。又如下賤貧
T47n1957_p0002b18║人獲一瑞物而以貢主。主慶所得加諸重賞。
T47n1957_p0002b19║斯須之頃富貴盈溢。豈可得言以可有數十
T47n1957_p0002b20║年仕備盡辛懃。上下尚不達歸者。言彼富
T47n1957_p0002b21║貴無此事乎。又如劣夫以己身力擲驢不上。
T47n1957_p0002b22║從轉輪王行。便乘虛空飛騰自然。復可以
T47n1957_p0002b23║擲驢之劣夫。言必不能乘空耶。又如十圍之
T47n1957_p0002b24║索千夫不制。童子揮劍瞬頃兩分。豈可得言
T47n1957_p0002b25║一小兒力不能斷索乎。又如鴆鳥入水魚蚌
T47n1957_p0002b26║斯斃。犀角觸泥死者咸起。豈可得言性命一
T47n1957_p0002b27║斷無可生乎。又如黃鵠呼子安。子安還活。
T47n1957_p0002b28║豈可得言墳下千歲齡決無可甦乎。一切萬
T47n1957_p0002b29║法皆有自力他力自攝他攝。千開萬閉無量
T47n1957_p0002b30║無邊。安得以有礙之識疑彼無礙之法乎。又
T47n1957_p0002c01║五不思議中。佛法最不可思議。而以百年之
T47n1957_p0002c02║惡為重。疑十念念佛為輕。不得往生安樂入
T47n1957_p0002c03║正定聚者。是事不然。二者疑。佛智於人不為
T47n1957_p0002c04║玄絕。何以故。夫一切名字從相待生。覺智從
T47n1957_p0002c05║不覺生。如是迷方從記方生。若便迷絕不
T47n1957_p0002c06║迷。迷卒不解。迷若可解。必迷者解。亦可云解
T47n1957_p0002c07║者迷。迷解解迷猶手反覆耳。乃可明昧為
T47n1957_p0002c08║異。亦安得超然哉。起此疑故。於佛智慧生疑
T47n1957_p0002c09║不信。對治此疑故言不可稱智。不可稱智者。
T47n1957_p0002c10║言佛智絕稱謂。非相形待。何以言之。法若是
T47n1957_p0002c11║有。必應有知有之智。法若是無。亦應有知
T47n1957_p0002c12║無之智。諸法離於有無。故佛冥諸法。則智
T47n1957_p0002c13║絕相待。汝引解迷為喻。猶是一迷耳。不成迷
T47n1957_p0002c14║解。亦如夢中與他解夢。雖云解夢。非是不夢。
T47n1957_p0002c15║以知取佛。不曰知佛。以不知取佛。非知佛。
T47n1957_p0002c16║以非知非不知取佛。亦非知佛。以非非知非
T47n1957_p0002c17║非不知取佛。亦非知佛。佛智離此四句。緣之
T47n1957_p0002c18║者心行滅。損之者言語斷。以是義故。釋論
T47n1957_p0002c19║云。若人見般若。是則為被縛。若不見般若。
T47n1957_p0002c20║是亦為被縛。若人見般若。是則為解脫。若不
T47n1957_p0002c21║見般若。是亦為解脫。此偈中說。不離四句者
T47n1957_p0002c22║為縛。離四句者為解脫。汝疑佛智與人不玄
T47n1957_p0002c23║絕者。是事不然。三者疑。佛實不能度一切
T47n1957_p0002c24║眾生。何以故。過去世有無量阿僧祇恒沙諸
T47n1957_p0002c25║佛。現在十方世界亦有無量無邊阿僧祇恒
T47n1957_p0003a01║沙諸佛。若使佛實能度一切眾生。則應久無
T47n1957_p0003a02║三界。第二佛則不應復為眾生發菩提心。具
T47n1957_p0003a03║修淨土攝受眾生。而實有第二佛。攝受眾生。
T47n1957_p0003a04║乃至實有三世十方無量諸佛。攝受眾生。故
T47n1957_p0003a05║知。佛實不能度一切眾生。起此疑故。於阿彌
T47n1957_p0003a06║陀佛作有量想。對治此疑故言大乘廣智。大
T47n1957_p0003a07║乘廣智者。言佛無法不知。無煩惱不斷。無
T47n1957_p0003a08║善不備。無眾生不度。所以有三世十方者。
T47n1957_p0003a09║有五義。一者。若便無第二佛。乃至無阿僧
T47n1957_p0003a10║祇恒沙諸佛者。佛便不能度一切眾生。以實
T47n1957_p0003a11║能度一切眾生故。則有十方無量諸佛。無
T47n1957_p0003a12║量諸佛即是前佛所度眾生。二者。若一佛度
T47n1957_p0003a13║一切眾生盡者。復亦不應後有佛。何以故。
T47n1957_p0003a14║無覺他義故。復依何義。說有三世佛乎。依
T47n1957_p0003a15║覺他義故。說佛佛皆度一切眾生。三者。後佛
T47n1957_p0003a16║能度。猶是前佛之能。何以故。由前佛有後佛
T47n1957_p0003a17║故。譬如帝王之甲得相紹襲後王。即是前
T47n1957_p0003a18║王之能故。四者。佛力雖能度一切眾生。要須
T47n1957_p0003a19║有因緣。若眾生與前佛無因緣。復須後佛。如
T47n1957_p0003a20║是無緣眾生動逕百千萬佛。不聞不見。非佛
T47n1957_p0003a21║力劣也。譬如日月周四天下破諸闇冥。而盲
T47n1957_p0003a22║者不見。非日不明也。雷震裂耳。而聾者不
T47n1957_p0003a23║聞。非聲不勵也。覺諸緣理。號之曰佛。若情強
T47n1957_p0003a24║違緣理。非正覺也。是故眾生無量。佛亦無
T47n1957_p0003a25║量。徵佛莫問有緣無緣。何不盡度一切眾生
T47n1957_p0003a26║者。非理言也。五。眾生若盡。世間即墮有邊。
T47n1957_p0003a27║以是義故則有無量佛。度一切眾生。問曰。若
T47n1957_p0003a28║眾生不可盡。世間復須墮無邊。無邊故佛則
T47n1957_p0003a29║實不能度一切眾生。答曰。世間非有邊非無
T47n1957_p0003b01║邊。亦絕四句。佛令眾生離此四句。名之為度。
T47n1957_p0003b02║其實非度非不度。非盡非不盡。譬如夢渡大
T47n1957_p0003b03║海。值濤波諸難。其人畏怖叫聲徹外。外人喚
T47n1957_p0003b04║覺。坦然無憂。但為渡夢。不為渡河。問曰。言
T47n1957_p0003b05║渡與不渡皆墮邊見。何以但說渡一切眾生
T47n1957_p0003b06║為大乘廣智。不說不渡眾生為大乘廣智。答
T47n1957_p0003b07║曰。眾生莫不厭苦求樂畏縛求解。聞渡則歸
T47n1957_p0003b08║向。聞不渡不知所以不渡。便謂佛非大慈悲。
T47n1957_p0003b09║則不歸向。不歸向故長寢久夢。無由可息。
T47n1957_p0003b10║為是人故。多說渡不說不渡。復次諸法無行
T47n1957_p0003b11║經亦言。佛不得佛道。亦不渡眾生。凡夫強
T47n1957_p0003b12║分別作佛。渡眾生。言度眾生。是對治悉檀。
T47n1957_p0003b13║言不度眾生。是第一義悉檀。二言各有所以。
T47n1957_p0003b14║不相違背。問曰。如夢得息。豈不是度耶。若一
T47n1957_p0003b15║切眾生所夢皆息。世間豈不盡乎。答曰。說
T47n1957_p0003b16║夢為世間。若夢息則無夢者。若無夢者亦不
T47n1957_p0003b17║說度者。如是知世間即是出世間。雖度無
T47n1957_p0003b18║量眾生。則不墮顛倒。四者疑。佛不得一切種
T47n1957_p0003b19║智。何以故。若能遍知諸法。諸法墮有邊故。
T47n1957_p0003b20║若不能遍知。則非一切種智故。對治此疑故。
T47n1957_p0003b21║言無等無倫最上勝智。無等無倫最上勝智
T47n1957_p0003b22║者。凡夫智虛妄。佛智如實。虛實玄殊。理無得
T47n1957_p0003b23║等。故言無等。聲聞辟支佛欲有所知。入定方
T47n1957_p0003b24║知。出定不知。又知亦有限。佛得如實三昧。常
T47n1957_p0003b25║在深定。而遍知照萬法二與無二。深法非倫。
T47n1957_p0003b26║故言無倫。八地已上菩薩雖得報生三昧用無
T47n1957_p0003b27║出入。而習氣微熏三昧不極明淨。形待佛智。
T47n1957_p0003b28║猶為有上。佛智斷具足。如法而照。法無量故。
T47n1957_p0003b29║照亦無量。譬如函大蓋亦大。故言最上。此
T47n1957_p0003c01║三句亦可展轉相成。以佛智無與等者故。所
T47n1957_p0003c02║以無倫。以無倫故最上勝。亦可最上勝故無
T47n1957_p0003c03║等。無等故無倫。但言無等便足。復何以須下
T47n1957_p0003c04║二句者。如須陀洹智。不與阿羅漢等。而是其
T47n1957_p0003c05║類。初地至十地亦如是。智雖不等。非不其倫。
T47n1957_p0003c06║何以故。非最上故。汝以知有邊為難。疑佛
T47n1957_p0003c07║非一切智者。是事不然。
T47n1957_p0003c08║問曰。下輩生中。云十念相續便得往生。云何
T47n1957_p0003c09║名為十念相續。
T47n1957_p0003c10║答曰。譬如有人。空曠迴處值遇怨賊。拔刃
T47n1957_p0003c11║奮勇。直來欲殺。其人勁走視渡一河。若
T47n1957_p0003c12║得渡河。首領可全。爾時但念渡河方便。我
T47n1957_p0003c13║至河岸。為著衣渡。為脫衣渡。若著衣納。恐不
T47n1957_p0003c14║得過。若脫衣納。恐無得暇。但有此念更無他
T47n1957_p0003c15║緣。一念何當渡河。即是一念。如是不雜心
T47n1957_p0003c16║名為十念相續。行者亦爾。念阿彌陀佛。如彼
T47n1957_p0003c17║念渡。逕于十念。若念佛名字。若念佛相好。
T47n1957_p0003c18║若念佛光明。若念佛神力。若念佛功德。若念
T47n1957_p0003c19║佛智慧。若念佛本願。無他心間雜。心心相次
T47n1957_p0003c20║乃至十念。名為十念相續。一往言十念相續。
T47n1957_p0003c21║似若不難。然凡夫心猶野馬。識劇猿猴。馳
T47n1957_p0003c22║騁六塵。不暫停息。宜至信心預自剋念。便
T47n1957_p0003c23║積習成性。善根堅固也。如佛告頻婆娑羅
T47n1957_p0003c24║王。人積善行。死無惡念。如樹西傾。必倒隨
T47n1957_p0003c25║曲。若便刀風一至。百苦湊身。若習前不
T47n1957_p0003c26║在。懷念何可辨。又宜同志五三共結言要。垂
T47n1957_p0003c27║命終時。迭相開曉。為稱阿彌陀佛名號願生
T47n1957_p0003c28║安樂。聲聲相次。使成十念也。譬如蠟印印泥。
T47n1957_p0003c29║印壞文成。此命斷時。即是生安樂時。一入
T47n1957_p0004a01║正定聚。更何所憂也。
T47n1957_p0004a02║略論安樂淨土義(畢)
