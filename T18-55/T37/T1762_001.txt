T37n1762_p0363c14║
T37n1762_p0363c15║
T37n1762_p0363c16║　　No. 1762 [cf. No. 366]
T37n1762_p0363c17║佛說阿彌陀經要解
T37n1762_p0363c18║
T37n1762_p0363c19║　　　　三藏法師鳩摩羅什譯
T37n1762_p0363c20║　　　　西有沙門蕅益智旭解
T37n1762_p0363c21║原夫諸佛憫念群迷隨機施化。雖歸元無二
T37n1762_p0363c22║而方便多門。然於一切方便中求其至直捷
T37n1762_p0363c23║至圓頓者。莫若念佛求生淨土。又於一切念
T37n1762_p0363c24║佛法門之中求其至簡易至穩當者。莫若信
T37n1762_p0363c25║願專持名號。是故淨土三經並行於世。而古
T37n1762_p0363c26║人獨以阿彌陀經別為日課。豈非有見於持
T37n1762_p0363c27║名一法普被三根。攝事理以無遺統宗教而
T37n1762_p0363c28║無外尤不可思議也哉。古來註疏代不乏人。
T37n1762_p0363c29║世遠就湮所存無幾。雲棲和尚著為疏鈔。廣
T37n1762_p0364a01║大精微。幽谿師伯述圓中鈔。高深洪博。蓋如
T37n1762_p0364a02║日月中天有目皆睹。特以文富義繁邊涯莫
T37n1762_p0364a03║測。或致初機淺識信願難階。故復弗揣庸愚
T37n1762_p0364a04║再述要解。不敢與二翁競異。亦不敢與二翁
T37n1762_p0364a05║強同譬如側看成峰橫看成嶺。縱皆不盡廬
T37n1762_p0364a06║山真境。要不失為各各親見廬山而已。將釋
T37n1762_p0364a07║經文五重玄義。
T37n1762_p0364a08║第一釋名者。此經以能說所說人為名。佛者
T37n1762_p0364a09║此土能說之教主。即釋迦牟尼如來。乘大悲
T37n1762_p0364a10║願力生五濁惡世。以先覺而覺後覺。無法不
T37n1762_p0364a11║知無法不見故名佛也。說者悅所懷也。佛以
T37n1762_p0364a12║度生為懷。眾生機熟。佛為應時說法令得度。
T37n1762_p0364a13║脫故悅也。阿彌陀者。即所說彼土之導師。以
T37n1762_p0364a14║四十八願接信願念佛眾生。令生極樂世界
T37n1762_p0364a15║永階不退者也。梵語阿彌陀此云無量壽亦
T37n1762_p0364a16║云無量光。以要言之。功德智慧．神通道力．依
T37n1762_p0364a17║正莊嚴．說法化度．一一無量．聊舉壽命光明
T37n1762_p0364a18║二事以為言端耳。經者訓法訓常。一切金口
T37n1762_p0364a19║所宣通名為經。今對佛說阿彌陀五字即是
T37n1762_p0364a20║通別合為題也。教行理三各論通別。廣如台
T37n1762_p0364a21║藏所明。自應尋之。茲不繁述。
T37n1762_p0364a22║第二辨體者。諸大乘經皆以實相為正體。何
T37n1762_p0364a23║謂實相。即現前一念心之自性是也。吾人現
T37n1762_p0364a24║前一念心性不在內．不在外．不在中間．非過
T37n1762_p0364a25║去．非現在．非未來．非青黃赤白．非長短方
T37n1762_p0364a26║圓．非香．非味．非觸．非法。覓之了不可得而
T37n1762_p0364a27║不可言其無。具造百界千如而不可言其有。
T37n1762_p0364a28║離一切緣慮分別相而緣慮分別。亦非離此
T37n1762_p0364a29║實相別有自性。離一切語言文字相而語言
T37n1762_p0364b01║文字。亦非離此實相別有自性。以要言之。離
T37n1762_p0364b02║一切相即一切法。唯其離一切相故無相。惟
T37n1762_p0364b03║其即一切法故無不相無相無不相故不得已
T37n1762_p0364b04║強名實相。實相之體非寂非照。而復寂而恒
T37n1762_p0364b05║照。照而恒寂。照而恒寂強名為常寂光土。寂
T37n1762_p0364b06║而恒照強名清淨法身。又照而恒寂強名法
T37n1762_p0364b07║身。寂而恒照強名報身。又性德寂照強名法
T37n1762_p0364b08║身。修德寂照名報身。又修德照而恒寂名為
T37n1762_p0364b09║受用身。修德寂而恒照強名應化身。當知寂
T37n1762_p0364b10║照不二．性修不二．身土不二．無非實相。實相
T37n1762_p0364b11║無二亦無不二。是故舉體作依．作正．作法．作
T37n1762_p0364b12║報．作自．作他。乃至能說所說．能度所度．能
T37n1762_p0364b13║信所信．能願所願．能持所持．能生所生．能讚
T37n1762_p0364b14║所讚．二無非實相正印之所印也。
T37n1762_p0364b15║第三明宗者。宗是修行之要徑會體之樞機
T37n1762_p0364b16║而萬行之綱領也。提其綱則眾目皆張。挈其
T37n1762_p0364b17║領則襟袖隨至。故次體之後應須辨宗。此經
T37n1762_p0364b18║以信願持名為修行之宗要。非信不足以啟
T37n1762_p0364b19║願。非願不足以導行。非持名妙行不足以滿
T37n1762_p0364b20║其所願而證所信。是故經中先演極樂依正
T37n1762_p0364b21║以生信。次勸應當發願以導行。次示七日持
T37n1762_p0364b22║名以徑登不退。信則信自．信他．信因．信果．
T37n1762_p0364b23║信事．信理。願則厭離娑婆欣求極樂。行則執
T37n1762_p0364b24║持名號一心不亂。信自者。信我現前一念之
T37n1762_p0364b25║心本非肉團．亦非緣影。豎無初後．橫絕邊涯．
T37n1762_p0364b26║終日隨緣．終日不變。十方虛空微塵國土元
T37n1762_p0364b27║我一念心中所現之物。我今雖復昏迷倒惑。
T37n1762_p0364b28║苟能一念回心決定得生自己心中本具極
T37n1762_p0364b29║樂。更無疑慮。是名信自。信他者。信彼釋迦如
T37n1762_p0364c01║來決無誑語。彌陀世尊決無虛願。六方諸佛
T37n1762_p0364c02║廣長舌決無二言。隨順諸佛真實教誨。決志
T37n1762_p0364c03║求生更無疑惑。是名信他。信因者。深信散亂
T37n1762_p0364c04║稱名猶為成佛種子。何況一心不亂安得不
T37n1762_p0364c05║非生淨土因。是名信因。信果者。深信淨土上
T37n1762_p0364c06║善聚會皆從念佛三昧得生。譬如種瓜得瓜．
T37n1762_p0364c07║種豆得豆。亦如影必隨形．響必應聲。決無虛
T37n1762_p0364c08║棄。是名信果。信事者。深信只今現前一念不
T37n1762_p0364c09║可盡故。所以依心所現一切十方世界亦不可
T37n1762_p0364c10║盡。實有極樂國土。在十萬億土之外。最極清
T37n1762_p0364c11║淨莊嚴不同莊生寓言。是名信事。信理者。深
T37n1762_p0364c12║信極樂國土雖在十萬億土之遠。而實不出
T37n1762_p0364c13║我只今現前介爾一念心外。以吾現前一念心
T37n1762_p0364c14║性實無外故。又復。深信西方依若正若主伴
T37n1762_p0364c15║皆吾現前一念妙明真心中所現影。全事即
T37n1762_p0364c16║理．全妄即真．全修即性．全他即自。我心遍故
T37n1762_p0364c17║佛心亦遍。佛心遍故一切眾生心性亦遍。譬
T37n1762_p0364c18║一室千燈光光互遍。重重交攝不相妨礙。是
T37n1762_p0364c19║名信理。如此信已則娑婆即自心所感之穢。
T37n1762_p0364c20║而自心穢理應厭離。極樂即自心所感之淨
T37n1762_p0364c21║而自心之淨理應欣求。厭穢須捨至究竟方
T37n1762_p0364c22║無可捨。欣淨須取至究竟方無可取。故妙宗
T37n1762_p0364c23║鈔云。取捨若極與不取捨亦非異轍。今設不
T37n1762_p0364c24║從事於取捨。但尚不取不捨。即是執理廢事。
T37n1762_p0364c25║既廢於事理亦非圓。若達全事即理。則取
T37n1762_p0364c26║亦即理捨亦即理。一取一捨無非法界。故次
T37n1762_p0364c27║信之後而明願也。言執持名號一心不亂者。
T37n1762_p0364c28║名以召德。德既不可思議故名號亦功德亦
T37n1762_p0364c29║復不可思議。名號功德不可思議故使散亂
T37n1762_p0365a01║稱名為佛種。況執持至一心不亂安有不徑
T37n1762_p0365a02║登不退者乎。然諸經所示淨土要行萬別千
T37n1762_p0365a03║差。如觀像觀想禮拜供養五悔六念等。一一
T37n1762_p0365a04║行成皆生淨土。而惟此持名一法收機最廣下
T37n1762_p0365a05║手最易。故釋迦慈尊於此經中無問自說。特
T37n1762_p0365a06║向大智舍利弗拈出。可謂方便中之第一方
T37n1762_p0365a07║便．了義中無上了義．圓頓中最極圓頓。故古
T37n1762_p0365a08║人云。明珠投於濁水濁水不得不清。佛號投
T37n1762_p0365a09║於亂心亂心不得不佛也。信願持名以為一
T37n1762_p0365a10║乘真因。四種淨土以為一乘妙果。舉因則果
T37n1762_p0365a11║必隨之。故以信願持名為經正宗。至於四種
T37n1762_p0365a12║淨土之相。詳在妙宗鈔及梵網玄義。茲不具
T37n1762_p0365a13║述。俟後消釋依正文中。當略點示耳。
T37n1762_p0365a14║第四明力用者。往生不退為力用。往生有四
T37n1762_p0365a15║土各得論九品。今且略明得生四土之相。若
T37n1762_p0365a16║執持名號未斷見思者。隨其或散或定自於
T37n1762_p0365a17║同居土中分三輩九品。若執持名號至於事
T37n1762_p0365a18║一心不亂見思任運先落者。則生方便有餘
T37n1762_p0365a19║淨土。若執持名號至於理一心不亂。豁破無
T37n1762_p0365a20║明一品乃至四十一品。則生實報莊嚴淨土。
T37n1762_p0365a21║亦名分證常寂光土。若無明斷盡則是上上
T37n1762_p0365a22║實報亦是究竟寂光也。不退有四義。一念不
T37n1762_p0365a23║退。二行不退。三位不退。四畢竟不退。一念不
T37n1762_p0365a24║退者。破無明顯佛性。徑生實報分證寂光。二
T37n1762_p0365a25║行不退者。見思既落塵沙亦破。生方便土進
T37n1762_p0365a26║趨極果。三位不退者。帶業往生在同居土。蓮
T37n1762_p0365a27║華托質永離退緣。四畢竟不退者。不論至心
T37n1762_p0365a28║散心．有心無心．或解或不解。但令彌陀名號
T37n1762_p0365a29║一歷耳根或六方佛名或此經名字一經於
T37n1762_p0365b01║耳。假使千萬劫後畢竟因斯度脫。如聞塗毒
T37n1762_p0365b02║鼓遠近皆喪。又如食少金剛決定不消也。
T37n1762_p0365b03║第五教相者。此是大乘菩薩藏攝。又是無問
T37n1762_p0365b04║自說。徹底大慈之所加持。能令末法多障有
T37n1762_p0365b05║情依斯徑登不退。故雖經法滅。盡之後。仍以
T37n1762_p0365b06║悲心弘願特留此經。住世百年廣度含識譬
T37n1762_p0365b07║如。阿伽陀藥萬病總治。絕待圓融不可思議。
T37n1762_p0365b08║華嚴之奧藏法華之祕髓。一切諸佛之心要
T37n1762_p0365b09║菩薩萬行之司南。皆不出於此矣。設欲廣為
T37n1762_p0365b10║歎述窮劫莫盡。有智者自當知之。
T37n1762_p0365b11║入文為三。初序分二正宗分三流通分。此三
T37n1762_p0365b12║分者名為初善中善後善。闕一不可序分如人
T37n1762_p0365b13║之首五官具存。正宗如人之身臟腑無闕。流
T37n1762_p0365b14║通分如人之手足運行不滯。故智者大師釋
T37n1762_p0365b15║法華經。初品作序。中十五品半為正。後十一
T37n1762_p0365b16║品半皆為流通。又一時跡本二門各分三段。
T37n1762_p0365b17║則法師訖安樂行五品皆為跡門流通。蓋序
T37n1762_p0365b18║必總提一經之綱領。而流通則法施方不壅於
T37n1762_p0365b19║來世。其關繫殊非淺小。後人不達才見經文
T37n1762_p0365b20║稍涉義理。便一概判入正宗。致使序及流通
T37n1762_p0365b21║不過如八寸三帽子一頂草鞋一雙而已。安
T37n1762_p0365b22║所稱初語亦善中語亦善後語亦善也哉。
T37n1762_p0365b23║　初序分二。初通序二別序。初中二。初標法
T37n1762_p0365b24║會時處。二引大眾同聞。今初。
T37n1762_p0365b25║如是我聞一時佛在舍衛國祇樹給孤獨園
T37n1762_p0365b26║　如是標信順。我聞標師承。一時標機感。佛標
T37n1762_p0365b27║教主。舍衛國祇樹給孤獨園標說經處也。如
T37n1762_p0365b28║是者實相妙理古今不變名如。依實相理念
T37n1762_p0365b29║佛求生淨土決定無非曰是我聞者阿難了知
T37n1762_p0365c01║實相之理非我非無我不壞假名故仍稱我。
T37n1762_p0365c02║耳根發耳識親聆圓音。如空印空故名為聞。
T37n1762_p0365c03║一時者時無實法。特以師資道合終竟一會。
T37n1762_p0365c04║說聽周足故名一時。佛者自覺覺他覺行圓
T37n1762_p0365c05║滿。人天大師故名為佛。舍衛此云聞物。中印
T37n1762_p0365c06║度大國之名。波斯匿王所都也。祇樹給孤獨
T37n1762_p0365c07║園者。匿王太子名為祇陀此云戰勝。匿王大
T37n1762_p0365c08║臣名須達多長者。此翻給孤獨。給孤長者布
T37n1762_p0365c09║金買園。供佛及僧。餘有少地未布。祇陀感歎
T37n1762_p0365c10║不復取價施此少地。故並存二名也。
T37n1762_p0365c11║　二列大眾同聞三。初聲聞眾二菩薩眾三
T37n1762_p0365c12║天人眾。聲聞最居初者。一是出世相故。二是
T37n1762_p0365c13║常隨從故。三佛法賴僧傳故。菩薩眾居中者。
T37n1762_p0365c14║一以相不定故。二以不常隨故。三表中道義
T37n1762_p0365c15║故。天人眾列後者一是世間相故。二凡聖品
T37n1762_p0365c16║雜故。三明外護侍從法應爾故。初聲聞眾又
T37n1762_p0365c17║三。初明類標數。二表位歎德。三列上首名。
T37n1762_p0365c18║今初。
T37n1762_p0365c19║與大比丘僧千二百五十人俱　與者共義。大
T37n1762_p0365c20║比丘者受具足戒出家人也。比丘是梵語。含
T37n1762_p0365c21║三義故不翻。一乞士義。謂一缽資身無所蓄
T37n1762_p0365c22║藏專求出要。二破惡義。謂正慧觀察破煩惱
T37n1762_p0365c23║惡不墮愛見。三怖魔義。謂發心受戒羯磨成
T37n1762_p0365c24║就魔即怖也。僧者具云僧伽。此翻和合眾。理
T37n1762_p0365c25║和則同證無為解脫。事和則有六種。所謂身
T37n1762_p0365c26║和同住。口和無諍。意和同悅。見和同解。戒和
T37n1762_p0365c27║同修。利和同均也。千二百五十人者。三迦葉
T37n1762_p0365c28║波兄弟師資共千人。舍利弗目犍連師資二
T37n1762_p0365c29║百人。耶舍長者子等五十人。皆佛成道未久
T37n1762_p0366a01║先得度脫感佛深恩故為常隨眾也。
T37n1762_p0366a02║　二表位歎德
T37n1762_p0366a03║皆是大阿羅漢眾所知識　大阿羅漢是表位。
T37n1762_p0366a04║眾所知識是歎德。阿羅漢含三義。一應供義
T37n1762_p0366a05║即乞士果。二殺賊義即破惡果。三無生義即
T37n1762_p0366a06║怖魔果。復有慧解脫俱解脫無疑解脫三種
T37n1762_p0366a07║不同。今是無疑解脫故名大也。又實是法身
T37n1762_p0366a08║大士。示作聲聞證此淨土不思議法故名大
T37n1762_p0366a09║也。從佛轉輪廣利人天故為眾所知識。
T37n1762_p0366a10║　三列上首名
T37n1762_p0366a11║長老舍利弗摩訶目犍連摩訶迦葉摩訶迦旃
T37n1762_p0366a12║延摩訶拘絺羅離婆多周利槃陀伽難陀阿難
T37n1762_p0366a13║陀羅睺羅憍梵波提賓頭盧頗羅墮迦留陀夷
T37n1762_p0366a14║摩訶劫賓那薄拘羅阿㝹樓馱如是等諸大弟
T37n1762_p0366a15║子　德臘俱尊故名長老。舍利弗此云鶖鷺
T37n1762_p0366a16║子亦云身子。母身端正眼如鶖鷺。從母得名
T37n1762_p0366a17║也。聲聞眾中智慧第一摩訶目犍連此云大
T37n1762_p0366a18║采菽氏。神通第一。摩訶迦葉此云大飲光。身
T37n1762_p0366a19║有金色光明。頭陀勝行第一。傳佛心印為西
T37n1762_p0366a20║土初祖。摩訶迦旃延此云大文飾。南天竺婆
T37n1762_p0366a21║羅門種。論議第一。摩訶拘絺羅此云大膝。即
T37n1762_p0366a22║舍利弗之母舅。答問第一。離婆多此云星宿。
T37n1762_p0366a23║無倒亂第一。周利槃陀伽此云繼道。因根鈍
T37n1762_p0366a24║故調息悟道。僅持一偈入定演說。辯才無盡。
T37n1762_p0366a25║義持第一。難陀此云喜。佛之親弟。儀容第一。
T37n1762_p0366a26║阿難陀此云慶喜。佛之堂弟。復為侍者。多聞
T37n1762_p0366a27║第一。羅睺羅此云覆障。佛之太子。密行第一。
T37n1762_p0366a28║憍梵波提此云牛齝。宿世惡口感此餘報。受
T37n1762_p0366a29║天供養第一。賓頭盧此云不動。尊者之名。頗
T37n1762_p0366b01║羅墮此云利根。尊者之姓。久住世間應末世
T37n1762_p0366b02║供。福田第一。迦留陀夷此云黑光。為佛使者。
T37n1762_p0366b03║教化第一。摩訶劫賓那此云房宿。知星宿第
T37n1762_p0366b04║一。薄拘羅此云善容。壽命第一。阿㝹樓馱或
T37n1762_p0366b05║云阿那律陀。此翻無貧又翻無滅又翻如意。
T37n1762_p0366b06║亦佛堂弟。天眼第一。如是等諸大弟子者。結
T37n1762_p0366b07║略指餘也。此等諸大弟子本是法身大士。亦
T37n1762_p0366b08║作聲聞為影響眾。今於此會同聞淨土攝受
T37n1762_p0366b09║功德。則能得第一義悉檀之益。任運增道損
T37n1762_p0366b10║生自淨佛土。復名當機眾矣。
T37n1762_p0366b11║　二菩薩眾
T37n1762_p0366b12║并諸菩薩摩訶薩文殊師利法王子阿逸多菩
T37n1762_p0366b13║薩乾陀訶提菩薩常精進菩薩與如是等諸大
T37n1762_p0366b14║菩薩　并者承前聲聞眾而言之。菩薩摩訶
T37n1762_p0366b15║薩此云大道心成就有情。乃悲智雙運自他
T37n1762_p0366b16║兼利之稱。文殊師利此云妙吉祥亦云妙德。
T37n1762_p0366b17║佛為法王。菩薩紹佛家業名法王子。菩薩眾
T37n1762_p0366b18║中智慧第一。自非勇猛實智。不能證解淨土
T37n1762_p0366b19║法門。故最居初。阿逸多此云無能勝。即彌
T37n1762_p0366b20║勒菩薩之名。當來下生成佛。現在居等覺位。
T37n1762_p0366b21║正以究竟嚴淨佛國為其要務。故次列之。乾
T37n1762_p0366b22║陀訶提此云不休息。曠劫修行不暫停故。常
T37n1762_p0366b23║精進者自利利他無疲倦故。與如是等諸大
T37n1762_p0366b24║菩薩亦結上例餘也。此等深位菩薩亦必求
T37n1762_p0366b25║生淨土。以不離見佛不離聞法不離親近供
T37n1762_p0366b26║養眾僧。乃能速疾圓滿菩提故。
T37n1762_p0366b27║　三天人眾
T37n1762_p0366b28║及釋提桓因等無量諸天大眾俱　及者亦上
T37n1762_p0366b29║文聲聞菩薩言之。釋提桓因此云能為主。即
T37n1762_p0366c01║忉利天王。主四天下者也。等者下等四王。上
T37n1762_p0366c02║等夜摩兜率化樂他化乃至色無色界。故云
T37n1762_p0366c03║無量諸天。又云大眾俱者。謂八部修羅人非
T37n1762_p0366c04║人等無不與會。無非淨土法門所攝之機也。
T37n1762_p0366c05║通序竟。
T37n1762_p0366c06║　二別序發起序也。淨土妙門甚深不可思
T37n1762_p0366c07║議。無人能問。故佛自唱彼土依正名字而
T37n1762_p0366c08║為發起。又佛智鑒機無有錯謬。見此大眾
T37n1762_p0366c09║應聞淨土妙門而獲四益。故不俟人問便自
T37n1762_p0366c10║發起。如梵網下卷自唱位號云我今盧舍那
T37n1762_p0366c11║等。智者大師亦判作發起序。例可知也。
T37n1762_p0366c12║爾時佛告長老舍利弗從是西方過十萬億佛
T37n1762_p0366c13║土有世界名曰極樂其土有佛號阿彌陀今現
T37n1762_p0366c14║在說法　淨土法門三根普攝。絕待圓融不
T37n1762_p0366c15║可思議。甚深難信故特呼大智慧者而與之
T37n1762_p0366c16║言。以非第一智慧不能直下無疑故也。從是
T37n1762_p0366c17║者從此娑婆世界也。西方者橫亙直西。標所
T37n1762_p0366c18║示現之處也。過者超越也。十萬億者千萬曰
T37n1762_p0366c19║億。今又積億至十萬也。佛土者三千大千世
T37n1762_p0366c20║界通為一佛所化名一佛土。且以此土言之。
T37n1762_p0366c21║一須彌山東西南北各一洲。同一日月所照。
T37n1762_p0366c22║同一小鐵圍山所遶名一四天下。千四天下
T37n1762_p0366c23║名小千世界。千小千名中千世界。則有百萬
T37n1762_p0366c24║須彌四洲日月及小鐵圍。千中千界名為大
T37n1762_p0366c25║千世界。則有十萬須彌等故名三千大千世
T37n1762_p0366c26║界。過如此等佛土共十萬億之西方是極樂
T37n1762_p0366c27║世界也。問何故極樂定在西方。答此非善問。
T37n1762_p0366c28║假使極樂在東。汝又須問。何故在東。豈非
T37n1762_p0366c29║戲論。況自娑婆視之則極樂在西。倘自十一
T37n1762_p0367a01║萬億佛土視之則極樂又在東矣。何足致疑。
T37n1762_p0367a02║有世界名曰極樂者。序依報國土之名也。過
T37n1762_p0367a03║去現在未來遷流名世東西南北四維上下方
T37n1762_p0367a04║隅為界。既示依報則必豎約三世以辨時劫。
T37n1762_p0367a05║橫約十方以定疆隅。故稱世界。言極樂者梵
T37n1762_p0367a06║語須摩提此翻極樂。亦翻安養亦翻安樂亦
T37n1762_p0367a07║翻清泰。乃永離眾苦第一安隱之謂。具如下
T37n1762_p0367a08║文廣釋。然佛土有四。各分淨穢。所謂凡聖同
T37n1762_p0367a09║居土。五濁重者則穢。五濁輕者則淨。方便有
T37n1762_p0367a10║餘土。析空拙度證入者穢。體空巧度證入者
T37n1762_p0367a11║淨。實報無障礙土。次第三觀證入者穢一心三
T37n1762_p0367a12║觀證入者淨。常寂光土分證者穢究竟滿證
T37n1762_p0367a13║者淨。今正指同居淨土。亦即橫具上三淨土
T37n1762_p0367a14║也。其土有佛號阿彌陀者。序正報教主之名
T37n1762_p0367a15║也佛是通名。阿彌陀是別名。梵語阿彌陀此
T37n1762_p0367a16║云無量壽無量光等。亦如下廣釋。佛有三身
T37n1762_p0367a17║名論單複。法身單者指所證理性。報身單者
T37n1762_p0367a18║指能證功德智慧。化身單者指所現相好色
T37n1762_p0367a19║像。法身複者一自性清淨法身。二離垢妙極法
T37n1762_p0367a20║身。報身複者一自受用報身。二他受用報身。
T37n1762_p0367a21║化身複者一示生化身。二應現化身。又一佛
T37n1762_p0367a22║界化身。二隨類化身。雖辨單複三身。實則非
T37n1762_p0367a23║一非三而三而一。不縱橫不並別。離過絕非
T37n1762_p0367a24║不可思議。今云阿彌陀佛正指同居土中示
T37n1762_p0367a25║生化身。仍復即報即法。故令聞名必得不退
T37n1762_p0367a26║也。今現在說法者。簡非過去已滅。亦非未來
T37n1762_p0367a27║未成。正爾說法度生。故應發願往生親覲說
T37n1762_p0367a28║法速成正覺也。復次有世界有佛現在即勸
T37n1762_p0367a29║信序也。世界名極樂即勸願序也。佛號阿彌
T37n1762_p0367b01║陀即勸持名妙行序也。復次阿彌陀序佛也。
T37n1762_p0367b02║說法序法也。說法必有聽眾。序僧也。佛法僧
T37n1762_p0367b03║同一實相。序體也。從此起信願行。序宗也。信
T37n1762_p0367b04║願行成必得往生見佛聞法。序用也。唯一佛
T37n1762_p0367b05║界為所緣境不雜餘事。序教相也。文略意周
T37n1762_p0367b06║矣。初序分竟。
T37n1762_p0367b07║　二正宗分二。初廣陳彼土依正妙果以啟
T37n1762_p0367b08║信。二正勸眾生發願持名以成因。信願持名
T37n1762_p0367b09║一經要旨。信願為慧行。持名為行行。得生不
T37n1762_p0367b10║得生全由信願之有無。品位高下全由持名
T37n1762_p0367b11║之深淺。故慧行為前導。行行為正修。如目足
T37n1762_p0367b12║並運也。初文為二。初陳依報國土妙。二陳正
T37n1762_p0367b13║報主伴妙。初又二。初總標名義。二別釋莊
T37n1762_p0367b14║嚴。今初。
T37n1762_p0367b15║舍利弗彼土何故名為極樂其國眾生無有眾
T37n1762_p0367b16║苦但受諸樂故名極樂　娑婆苦樂相雜。苦
T37n1762_p0367b17║是苦苦。逼身心故。樂是壞苦。不久住故。不苦
T37n1762_p0367b18║不樂是行苦。性遷流故。彼土永離三苦。不同
T37n1762_p0367b19║此土對苦之樂。乃名極樂。蓋凡聖同居淨土
T37n1762_p0367b20║五濁輕。故無分段八苦。但受不病不死自在
T37n1762_p0367b21║遊行天食天衣上善聚會等樂。方便有餘淨
T37n1762_p0367b22║土體觀既巧。故無沈空滯寂之苦。但受遊戲
T37n1762_p0367b23║神通等樂。實報莊嚴淨土一心圓證。故無隔
T37n1762_p0367b24║別不融之苦。但受無礙不思議樂。寂光淨土
T37n1762_p0367b25║究竟平等。故無法身滲漏真常流注之苦。但
T37n1762_p0367b26║受稱性圓滿究竟樂也。
T37n1762_p0367b27║　二別釋莊嚴四。初明地樹莊嚴。二明池樓
T37n1762_p0367b28║華色莊嚴。三明天樂華雨莊嚴。四明法音莊
T37n1762_p0367b29║嚴。今初。
T37n1762_p0367c01║又舍利弗極樂國土七重欄楯七重羅網七重
T37n1762_p0367c02║行樹皆是四寶周匝圍繞是故彼國名為極樂
T37n1762_p0367c03║　欄楯以嚴際畔。羅網以嚴空界。行樹以嚴
T37n1762_p0367c04║露地。各言七重者。表七科道品。皆是四寶者。
T37n1762_p0367c05║表常樂我淨四德。周匝圍繞者。彼土佛及菩
T37n1762_p0367c06║薩并諸聲聞其數無量則有無量住處亦有無
T37n1762_p0367c07║量七重欄楯羅網行樹遍滿彼國。處處莊嚴不
T37n1762_p0367c08║可窮盡。故云周匝圍繞也。同居淨土此等莊
T37n1762_p0367c09║嚴。則是增上善業所感。亦是圓五品觀所感。
T37n1762_p0367c10║以緣生微妙五塵為體。方便淨土此等莊嚴。
T37n1762_p0367c11║則是即空觀智所感。亦相似三觀所感。以妙
T37n1762_p0367c12║真諦無漏五塵為體。實報淨土此等莊嚴。則
T37n1762_p0367c13║是妙假觀智所感。亦分證三觀所感。以妙俗
T37n1762_p0367c14║諦無盡五塵為體。常寂光土此等莊嚴。則是
T37n1762_p0367c15║即中觀智所感。亦是究竟三觀所感。以妙中
T37n1762_p0367c16║諦稱性五塵為體。欲令易解作此分別。得意
T37n1762_p0367c17║為言。四土莊嚴一一無非因緣生法。一一無
T37n1762_p0367c18║不即空假中。下皆倣此。不復繁述。問同居方
T37n1762_p0367c19║便實報三土得言欄楯行樹池樓華雨等一切
T37n1762_p0367c20║莊嚴。常寂光土既惟理性。何得亦有此等莊
T37n1762_p0367c21║嚴。答一一莊嚴無非全體理性。一一理性具
T37n1762_p0367c22║足無量莊嚴。方是諸佛究竟依果。若謂寂光
T37n1762_p0367c23║不具勝妙五塵。何異小乘所證偏真法性。
T37n1762_p0367c24║　二明池樓華色莊嚴。
T37n1762_p0367c25║又舍利弗極樂國土有七寶池八功德水充滿
T37n1762_p0367c26║其中池底純以金沙布地四邊階道金銀琉璃
T37n1762_p0367c27║玻璃合成上有樓閣亦以金銀琉璃玻璃硨磲
T37n1762_p0367c28║赤珠瑪瑙而嚴飾之池中蓮華大如車輪青色
T37n1762_p0367c29║青光黃色黃光赤色赤光白色白光微妙香潔
T37n1762_p0368a01║舍利弗極樂國土成就如是功德莊嚴　七寶
T37n1762_p0368a02║池者。金銀等七寶所成之池。不同此方土
T37n1762_p0368a03║石所成也。八功德者。一澄淨二清冷三甘美
T37n1762_p0368a04║四輕軟五潤澤六安和七除饑渴八長養諸根
T37n1762_p0368a05║也。充滿其中者。不同此方或時枯竭或時汎
T37n1762_p0368a06║濫也。池底純布金沙者。不同此方惟是污泥
T37n1762_p0368a07║也。池邊階道四寶合成者。不同此方惟是磚
T37n1762_p0368a08║石也。陛級名階。坦途名道。重屋名樓。岑樓
T37n1762_p0368a09║名閣。亦以七寶嚴飾。不同此方惟是土木丹
T37n1762_p0368a10║青也。蓮華大如車輪者。輪王金輪大四十里。
T37n1762_p0368a11║且舉華之最小者言。若據觀經及寶積無量
T37n1762_p0368a12║壽會。則大小品類實不可量。青色名優缽羅。
T37n1762_p0368a13║黃色名拘勿頭。赤色名缽頭摩。白色名芬陀
T37n1762_p0368a14║利。色必有光。蓋由淨業所感。不同此方之華
T37n1762_p0368a15║有色無光也。又極樂蓮華光色無量。此經亦
T37n1762_p0368a16║略言耳。微妙香潔是略歎蓮華四德。結云成
T37n1762_p0368a17║就如是功德莊嚴者。明上來所說種種莊嚴
T37n1762_p0368a18║皆是阿彌陀佛大願大行稱性功德之所成
T37n1762_p0368a19║就。故能普遍莊嚴四種淨土。普攝十方三世
T37n1762_p0368a20║一切凡聖令往生也。
T37n1762_p0368a21║　三明天樂華雨莊嚴。
T37n1762_p0368a22║又舍利弗彼佛國土常作天樂黃金為地晝夜
T37n1762_p0368a23║六時雨天曼陀羅華其土眾生常以清旦各以
T37n1762_p0368a24║衣裓盛眾妙華供養他方十萬億佛即以食時
T37n1762_p0368a25║還到本國飯食經行舍利弗極樂國土成就如
T37n1762_p0368a26║是功德莊嚴　諸天所作微妙樂音恒無間斷。
T37n1762_p0368a27║故云常作天樂。七寶所嚴清淨地界體是黃
T37n1762_p0368a28║金故云黃金為地。初日分後日分名晝三時。
T37n1762_p0368a29║初夜分中夜分後夜分名夜三時。故云晝夜
T37n1762_p0368b01║六時。然彼土佛及菩薩各有身光眾生生者
T37n1762_p0368b02║亦有身光。常明不闇。不假日月光明。安分晝
T37n1762_p0368b03║夜。或以華開鳥鳴為晝。華合鳥棲為夜。或雖
T37n1762_p0368b04║實無晝夜。且順此方常習假說晝夜耳。曼陀
T37n1762_p0368b05║羅者天華之名。此云適意亦云白華。從空而
T37n1762_p0368b06║下故名為雨。眾生者上自等覺下至凡夫。衣
T37n1762_p0368b07║裓者盛華之器。眾妙華者即所雨天華。明其
T37n1762_p0368b08║非止曼陀羅一種而已。應如法華經所明四
T37n1762_p0368b09║華以表住行向地四因位也。供養他方佛者。
T37n1762_p0368b10║即表真因會趨極果果德無所不遍也。僅言
T37n1762_p0368b11║十萬億者。且據極樂。去此娑婆十萬億土。意
T37n1762_p0368b12║顯得生極樂國已欲還供釋迦彌勒皆不難
T37n1762_p0368b13║耳。若據彌陀神力所加。則何遠不到哉。即以
T37n1762_p0368b14║食時還到本國者。明其神足自在不假逾時
T37n1762_p0368b15║也。飯食經行者既云食時故云飯食。念食則
T37n1762_p0368b16║食自至。不俟造作安排。食畢則缽自去。不勞
T37n1762_p0368b17║洗拭收舉。故但經行寶地任運進修而已。凡
T37n1762_p0368b18║聖同居淨土其樂已自如此。況即於彼土又
T37n1762_p0368b19║可橫超方便實報寂光。其樂又當何如。
T37n1762_p0368b20║　四明法音莊嚴又二。初別明二種法音。二
T37n1762_p0368b21║結歎功德成就。初中二。初化鳥音。二風樹音。
T37n1762_p0368b22║初又二。初正明法利。二徵釋伏疑。今初。
T37n1762_p0368b23║復次舍利弗彼國常有種種奇妙雜色之鳥白
T37n1762_p0368b24║鶴孔雀鸚鵡舍利迦陵頻伽共命之鳥是諸眾
T37n1762_p0368b25║鳥晝夜六時出和雅音其音演暢五根五力七
T37n1762_p0368b26║菩提分八聖道分如是等法其土眾生聞是音
T37n1762_p0368b27║已皆悉念佛念法念僧　種種奇妙雜色之鳥
T37n1762_p0368b28║言其多且美也。且寄此間所愛賞者。以言其
T37n1762_p0368b29║似。舍利即鶖鷺。及白鶴孔雀鸚鵡四種皆此
T37n1762_p0368c01║地所有。人所共珍。迦陵頻伽此云妙音。未出
T37n1762_p0368c02║㲉時已有音聲超眾鳥故。此地所無。共命鳥
T37n1762_p0368c03║一身兩頭識別報同。亦此地所無。西土雪山
T37n1762_p0368c04║等處有此二種。然皆不可比於極樂奇妙眾
T37n1762_p0368c05║鳥。特言其似而已。言晝夜六時出和雅音。則
T37n1762_p0368c06║知淨土亦不以鳥棲為夜。當知實無晝夜假
T37n1762_p0368c07║說晝夜。良以蓮華化生之身本無昏睡不假
T37n1762_p0368c08║夜臥故也。五根五力等者。三十七道品也。不
T37n1762_p0368c09║言四念處四正勤四如意足者。文省略耳。三
T37n1762_p0368c10║十七品通於四教。四念處者。一身念處。二受
T37n1762_p0368c11║念處。三心念處。四法念處。四正勤者。一已生
T37n1762_p0368c12║惡法令斷。二未生惡法不令生。三未生善法
T37n1762_p0368c13║令生。四已生善法令增長。四如意足者。一欲
T37n1762_p0368c14║如意足。二進如意足。三心如意足。四思惟如
T37n1762_p0368c15║意足。五根者信進念定慧也。信正道及助道
T37n1762_p0368c16║法名信根。行正道及諸助道善法勤求不息
T37n1762_p0368c17║名精進根。念正道及諸助道善法更無他念
T37n1762_p0368c18║名念根。攝心在正道及諸助道善法中相應
T37n1762_p0368c19║不散是名定根。為正道及諸助道善法觀於
T37n1762_p0368c20║苦等四諦名慧根。五力者。信根增長能破疑
T37n1762_p0368c21║惑破諸邪信及破煩惱名信力。精進根增長
T37n1762_p0368c22║破種種身心懈怠成辦出世大事名精進力。
T37n1762_p0368c23║念根增長破諸邪念成就一切出世正念功德
T37n1762_p0368c24║是為念力。定根增長能破亂想發諸事理禪
T37n1762_p0368c25║定是為定力。慧根增長能遮通別諸惑發真
T37n1762_p0368c26║無漏是為慧力。七菩提分者亦名七覺分。一
T37n1762_p0368c27║智慧觀諸法時。善能簡別真偽不謬取諸虛
T37n1762_p0368c28║偽法。名擇法覺分。二精進修諸道法時。善能
T37n1762_p0368c29║覺了不謬行於無益苦行常勤心在真法中
T37n1762_p0369a01║行。名精進覺分。三若心得法喜善能覺了此
T37n1762_p0369a02║喜。不依顛倒之法而生歡喜住真法喜。名喜
T37n1762_p0369a03║覺分。四若斷除諸見煩惱之時。善能覺了除
T37n1762_p0369a04║諸虛偽不損真正善根。名除覺分。五若捨所
T37n1762_p0369a05║見念著境時。善能覺了所捨之境虛偽不實
T37n1762_p0369a06║永不追憶。名捨覺分。六若發諸禪定之時。善
T37n1762_p0369a07║能覺了諸禪虛假不生愛見妄想。名定覺分。
T37n1762_p0369a08║七若修出世道時。善能覺了常使定慧均平。
T37n1762_p0369a09║或心沈沒當念用擇法精進喜三覺分以察起
T37n1762_p0369a10║之。或心浮動當念用除捨定三覺分以攝持
T37n1762_p0369a11║之。調和適中。名念覺分。八聖道分者亦名八
T37n1762_p0369a12║正道分。一修無漏行觀見四諦分明名正見。
T37n1762_p0369a13║二以無漏心相應思惟動發覺知籌量。為令增
T37n1762_p0369a14║長入大涅槃。名正思惟。三以無漏慧除四邪
T37n1762_p0369a15║命。攝諸口業住一切正語中。名正語。四以無
T37n1762_p0369a16║漏慧除身一切邪業住清淨正身業中。名正
T37n1762_p0369a17║業。五以無漏慧通除三業中五種邪命住清
T37n1762_p0369a18║淨正命中。是為正命(五邪命者。一為利養故詐現異相奇特。二為利養故自說功德。
T37n1762_p0369a19║三為利養故占相吉凶為人說法。四為利養故高聲現
T37n1762_p0369a20║威令人敬畏。五為利養故說所得供養以動人心)六
T37n1762_p0369a21║以無漏慧相應勤精進修涅槃道。名正精進。
T37n1762_p0369a22║七以無漏慧相應念正道及助道法。名正念。
T37n1762_p0369a23║八以無漏慧相應入定。名正定。此等道品若
T37n1762_p0369a24║依生滅四諦而修即藏教道品。若依無生四
T37n1762_p0369a25║諦而修即通教道品。若依無量四諦而修即
T37n1762_p0369a26║別教道品。若依無作四諦而修即圓教道品。
T37n1762_p0369a27║藏道品名為半字法門。淨土濁輕似不必用。
T37n1762_p0369a28║為小種先熟者或暫用之。通教道品名大乘
T37n1762_p0369a29║初門。三乘共稟同居淨土多應說之。別教道
T37n1762_p0369a30║品名為獨菩薩法。同居方便二種淨土亦多說
T37n1762_p0369b01║之。圓教道品名為無上佛法。有利根者於四
T37n1762_p0369b02║淨土應皆得聞也。結云如是等法者。等前念
T37n1762_p0369b03║處正勤如意足。等餘一切四攝六度十力無
T37n1762_p0369b04║畏無量法門也。雖諸佛法三十七品收無不
T37n1762_p0369b05║盡。而為機緣不等或作種種開合名義不同。
T37n1762_p0369b06║以要言之。隨所欲聞無不演暢。故能令聞
T37n1762_p0369b07║者皆生。念佛念法念僧之心。所念三寶亦有
T37n1762_p0369b08║別相一體乃至四教義意之不同。如餘經論
T37n1762_p0369b09║廣明。
T37n1762_p0369b10║　二徵釋伏疑
T37n1762_p0369b11║舍利弗汝勿謂此鳥實是罪報所生所以者何
T37n1762_p0369b12║彼佛國土無三惡道舍利弗其佛國土尚無惡
T37n1762_p0369b13║道之名何況有實是諸眾鳥皆是阿彌陀佛欲
T37n1762_p0369b14║令法音宣流變化所作　恐有疑曰。既是淨
T37n1762_p0369b15║土。何有眾鳥。故今釋曰。非罪報所生。乃彌陀
T37n1762_p0369b16║欲令法音宣流故變化作此諸鳥耳。問既云
T37n1762_p0369b17║無惡道名。則白鶴孔雀等獨非畜生道名耶。
T37n1762_p0369b18║答既非罪報所生。則一一名字皆詮如來究
T37n1762_p0369b19║竟功德。所謂究竟白鶴究竟孔雀等。無非性
T37n1762_p0369b20║德美稱。豈更名惡道哉。問佛欲法音宣流。隨
T37n1762_p0369b21║所化現皆可。何必化作眾鳥。答有四悉檀因
T37n1762_p0369b22║緣。一者凡情喜此諸鳥。順情而化之。令歡喜
T37n1762_p0369b23║故。二者鳥尚說法。令聞之生善故三者鳥能
T37n1762_p0369b24║說法。不於眾鳥起下劣想。對治分別心故。四
T37n1762_p0369b25║者鳥即彌陀化作。不異彌陀法身。令悟法身
T37n1762_p0369b26║平等無所不具亦無所不造故。
T37n1762_p0369b27║　二風樹音
T37n1762_p0369b28║舍利弗彼佛國土微風吹動諸寶行樹及寶羅
T37n1762_p0369b29║網出微妙音譬如百千種樂同時俱作聞是音
T37n1762_p0369c01║者自然皆生念佛念法念僧之心　眾鳥法音
T37n1762_p0369c02║是化作有情聲。風樹法音是化作無情聲。情
T37n1762_p0369c03║與無情同宣妙法。皆是阿彌陀佛願力所成
T37n1762_p0369c04║種智所現。皆是吾人淨業所感唯識所變。佛
T37n1762_p0369c05║心生心互為質影。如眾燈明各遍似一。全理
T37n1762_p0369c06║成事。全事即理。全性起修。全修在性。讀者亦
T37n1762_p0369c07║可深長思矣。奈何舍此淨土而別談唯心淨
T37n1762_p0369c08║土甘墮鼠即鳥空之誚也哉。初別明二種法
T37n1762_p0369c09║音竟。
T37n1762_p0369c10║　二結歎功德成就
T37n1762_p0369c11║舍利弗其佛國土成就如是功德莊嚴　重重
T37n1762_p0369c12║結歎欲令聞者深信而不疑也。初陳依報國
T37n1762_p0369c13║土妙竟。
T37n1762_p0369c14║　二陳正報主伴妙二。初明教主妙。二明眷
T37n1762_p0369c15║屬妙。初中二。初總徵二別釋。今初。
T37n1762_p0369c16║舍利弗於汝意云何彼佛何故號阿彌陀　二
T37n1762_p0369c17║別釋二。初約光明釋。二約壽命釋。今初。
T37n1762_p0369c18║舍利弗彼佛光明無量照十方國無所障礙是
T37n1762_p0369c19║故號為阿彌陀　心性寂而常照故為光明。今
T37n1762_p0369c20║徹證心性無量之體。故光明無量也。十方三
T37n1762_p0369c21║世諸佛皆悉徹證心性全體。皆悉照十方國
T37n1762_p0369c22║無所障礙。皆可名無量光。而由因中願力不
T37n1762_p0369c23║同。各隨因緣以立別名。今佛昔為法藏比丘
T37n1762_p0369c24║所發四十八願曾有光明恒照十方之願。故
T37n1762_p0369c25║今果成如先所願也。法身光明豎窮橫遍故
T37n1762_p0369c26║無量。報身光明稱真法性故無量。此則佛佛
T37n1762_p0369c27║道同。若夫應身光明則有或照一由旬者。或
T37n1762_p0369c28║照十旬百旬千旬者。或照一世界者。或照十
T37n1762_p0369c29║百千世界者。惟彌陀普照十方無量世界故
T37n1762_p0370a01║別名無量光。然三身不一不異。為令眾生得
T37n1762_p0370a02║四益故強作此分別耳。
T37n1762_p0370a03║　二約壽命釋又二。初正明主伴壽皆無量。
T37n1762_p0370a04║二兼示成道已經十劫。今初。
T37n1762_p0370a05║又舍利弗彼佛壽命及其人民無量無邊阿僧
T37n1762_p0370a06║祇劫故名阿彌陀　猶云彼佛及其人民壽命
T37n1762_p0370a07║皆無量無邊阿僧祇劫。蓋西域每用倒文故
T37n1762_p0370a08║也。心性照而常寂故為壽命。今徹證心性無
T37n1762_p0370a09║量之體故壽命無量也。法身壽命無始無終
T37n1762_p0370a10║故無量。報身壽命有始無終故無量。此亦佛
T37n1762_p0370a11║佛道同。皆可名無量壽。應身則隨願隨機延
T37n1762_p0370a12║促不等。今以法藏比丘四十八願曾有佛壽
T37n1762_p0370a13║無量及人民壽命亦無量之願故。今果成亦
T37n1762_p0370a14║如先願別名無量壽也。此則實有限量。特
T37n1762_p0370a15║以人天莫數名無量耳。然三身既不一異。則
T37n1762_p0370a16║應身亦可即是無量之無量矣。問佛壽無量
T37n1762_p0370a17║可也。人民壽命胡得亦無量耶。答佛本願力
T37n1762_p0370a18║不思議故。信願持名功德不思議故。信願持
T37n1762_p0370a19║名是正因緣。佛本願力是增上緣。
T37n1762_p0370a20║　二兼示成道已經十劫
T37n1762_p0370a21║舍利弗阿彌陀佛成佛已來於今十劫　前文
T37n1762_p0370a22║既明彌陀現在說法。此文又明未來壽命無
T37n1762_p0370a23║量。故今更明過去成佛已經十劫也。然法身
T37n1762_p0370a24║本無成與不成。不應論劫。報身因圓果滿名
T37n1762_p0370a25║成。應身為物示生名成。皆可論劫。又法身因
T37n1762_p0370a26║修德顯亦可論成論劫。報身別無新得。應身
T37n1762_p0370a27║如月印川。亦無成與不成亦復不應論劫。然
T37n1762_p0370a28║諸佛成道各有本跡。本地並不可測。且約西
T37n1762_p0370a29║方極樂示成之跡則成佛十劫即是三身一成
T37n1762_p0370b01║一切成。亦是非成非不成而論成也。問唯識
T37n1762_p0370b02║論云。過去未來皆非實有。今胡得云過去十
T37n1762_p0370b03║劫未來無量耶。答過去未來非現非常。所以
T37n1762_p0370b04║不可執為實有。亦復豈可執為定無。且現在
T37n1762_p0370b05║一剎那法唯識論中縱許有實體用。豈不言
T37n1762_p0370b06║其無間即滅不容稍停又何嘗執為定實定常。
T37n1762_p0370b07║須知對今現在故說過去成十劫。而過去已
T37n1762_p0370b08║滅。寧別有十劫堆積何地猶未化耶。又復對
T37n1762_p0370b09║今現在故說未來壽命無量。而未來未至。寧
T37n1762_p0370b10║別有無量劫預貯何地漸次來耶。須知時劫
T37n1762_p0370b11║無性。故三世當體全空。而無性原非斷滅。故
T37n1762_p0370b12║時劫差別宛爾。雖復差別宛爾。並是現前一
T37n1762_p0370b13║剎那中所現影子。故曰十世古今始終不離
T37n1762_p0370b14║於當念也。思之。初明教主妙竟。
T37n1762_p0370b15║　二明眷屬妙又二。初聲聞菩薩妙。二生者
T37n1762_p0370b16║不退妙。今初。
T37n1762_p0370b17║又舍利弗彼佛有無量無邊聲聞弟子皆阿羅
T37n1762_p0370b18║漢非是算數之所能知諸菩薩眾亦復如是舍
T37n1762_p0370b19║利弗彼佛國土成就如是功德莊嚴　問往生
T37n1762_p0370b20║論云。二乘種不生。何故彼佛仍有聲聞弟子。
T37n1762_p0370b21║答定性二乘不迴向菩提不發大願則不得
T37n1762_p0370b22║生。若先習小行臨終迴向發願則便得生。雖
T37n1762_p0370b23║得生已小習先熟。佛順其機為說小法彼尋
T37n1762_p0370b24║證果。旋即向大不終滯於小也。是故不同此
T37n1762_p0370b25║土藏教聲聞直俟法華開會方得入圓。應是通
T37n1762_p0370b26║教聲聞或是別教七住先斷見思故名阿羅漢
T37n1762_p0370b27║耳。蓋藏通二教不聞他方佛名。今既得聞彌
T37n1762_p0370b28║陀名號信願往生。總屬別圓二教之所攝矣。
T37n1762_p0370b29║聲聞菩薩不可算數。並是彌陀因中大願大
T37n1762_p0370c01║行所致。故云成就如是功德莊嚴。
T37n1762_p0370c02║　二生者不退妙
T37n1762_p0370c03║又舍利弗極樂國土眾生生者皆是阿鞞跋致
T37n1762_p0370c04║其中多有一生補處其數甚多非是算數所能
T37n1762_p0370c05║知之但可以無量無邊阿僧祇說　阿鞞跋致
T37n1762_p0370c06║此云不退。而有三義。一位不退。證入聖流不
T37n1762_p0370c07║墮凡地故。二行不退。恒欲度生不墮二乘地
T37n1762_p0370c08║故。三念不退。心心流入薩婆若故。若約此土
T37n1762_p0370c09║則藏初果通見地別七信圓初信名位不退。
T37n1762_p0370c10║通菩薩別十行圓十信名行不退。別初地圓
T37n1762_p0370c11║初住名念不退。今淨土中則雖五逆十惡十
T37n1762_p0370c12║念成就帶業往生居下下品者例皆得三不退。
T37n1762_p0370c13║以淨土無退緣故。又一生淨土則皆壽命無
T37n1762_p0370c14║量。任運進修直至一生補處。觀彼十方世界
T37n1762_p0370c15║何處無佛何處機熟。便往示現成佛。故一生
T37n1762_p0370c16║補處甚多。非是算數所能知也。初廣陳彼土
T37n1762_p0370c17║依正妙果以啟信竟。
T37n1762_p0370c18║　二正勸眾生發願持名以成因三。初勸發
T37n1762_p0370c19║願。二勸立行。三總結勸。今初。
T37n1762_p0370c20║舍利弗眾生聞者應當發願願生彼國所以者
T37n1762_p0370c21║何得與如是諸上善人俱會一處　前既舉彼土
T37n1762_p0370c22║依正妙果以勸深信。今更勸聞而信者隨應
T37n1762_p0370c23║發願以求往生。信願二種即是往生淨土之
T37n1762_p0370c24║要領也。何者。若不聞有極樂依正之名。或復
T37n1762_p0370c25║為說而不肯信。則不得名為聞。今既得聞。便
T37n1762_p0370c26║屬別圓二教初機。故教之以發菩提願。蓋彼
T37n1762_p0370c27║國雖通四土。然既在此娑婆三界之外。又非
T37n1762_p0370c28║二乘所證偏空涅槃境界。故但肯發願求生。
T37n1762_p0370c29║即屬別圓二教弘誓所攝。以既不求人天福
T37n1762_p0371a01║報又不求聲聞緣覺。非是菩提大願而何。設
T37n1762_p0371a02║使或求人天或求趨寂。則非生彼國之願矣。
T37n1762_p0371a03║故此願生彼國之願從深信生。合此信願的
T37n1762_p0371a04║為淨土指南。而下文執持名號乃為正行。若
T37n1762_p0371a05║信願堅固。縱使臨終十念一念亦決得生。若
T37n1762_p0371a06║無信願。縱使將此名號作個語頭。持至風吹
T37n1762_p0371a07║不入雨打不濕如銀牆鐵壁一般。亦萬無一
T37n1762_p0371a08║得生淨土之理。修淨業者不可不知也。所以
T37n1762_p0371a09║者何下。徵釋應當發願往生之故。得與如是
T37n1762_p0371a10║諸上善人俱會一處。指前文所說無數阿羅
T37n1762_p0371a11║漢無數諸菩薩乃至無數一生補處人也。苟
T37n1762_p0371a12║無大信大願。何得與此諸上善人會一處哉。
T37n1762_p0371a13║大本阿彌陀經亦以發菩提願為要。正與此
T37n1762_p0371a14║同。
T37n1762_p0371a15║　二勸立行
T37n1762_p0371a16║舍利弗不可以少善根福德因緣得生彼國舍
T37n1762_p0371a17║利弗若有善男子善女人聞說阿彌陀佛執持
T37n1762_p0371a18║名號若一日若二日若三日若四日若五日若
T37n1762_p0371a19║六日若七日一心不亂其人臨命終時阿彌陀
T37n1762_p0371a20║佛與諸聖眾現在其前是人終時心不顛倒即
T37n1762_p0371a21║得往生阿彌陀佛極樂國土　生淨土者即得
T37n1762_p0371a22║不退。又與諸上善人俱會一處。如此不可思
T37n1762_p0371a23║議橫超法門。故非善根福德尟少者所能生
T37n1762_p0371a24║也。菩提正道名為善根。即是親因種種助道
T37n1762_p0371a25║施戒禪等名為福德。即是助緣。聲聞獨覺菩
T37n1762_p0371a26║提名少善根。人天有漏福業名少功德。皆不
T37n1762_p0371a27║可生淨土。唯以信願執持名號。則一一聲中
T37n1762_p0371a28║皆悉具多善根福德。縱令散心稱名善根福
T37n1762_p0371a29║德亦不可量。況一心不亂哉。故使感應道交
T37n1762_p0371b01║文成印壞。彌陀聖眾不來而來親承接引。行
T37n1762_p0371b02║人心識不往而往托質寶蓮也。善男子善女
T37n1762_p0371b03║人者。不揀在家出家。不論貴賤老少。亦復不
T37n1762_p0371b04║拘六趣四生。但得聞佛名者即是多劫善根
T37n1762_p0371b05║成熟。即五逆十惡亦皆名善男女也。聞說阿
T37n1762_p0371b06║彌陀佛即聞慧。執持名號即思慧。一心不亂
T37n1762_p0371b07║即修慧。阿彌陀佛是萬德洪名。以名可德。罄
T37n1762_p0371b08║無不盡。故即以執持名號而為正行。不必更
T37n1762_p0371b09║涉觀想參究等行。至簡易至直捷也。聞而信
T37n1762_p0371b10║信而願乃肯執持。不信不願與不聞等。雖亦
T37n1762_p0371b11║得為遠因。不名聞慧。執持則念念憶佛名號
T37n1762_p0371b12║故是思慧。然有事持理持。事持者信有西方
T37n1762_p0371b13║阿彌陀佛。而猶未達是心作佛是心是佛。但
T37n1762_p0371b14║以決志願求生故。如子憶母無時暫忘名為事
T37n1762_p0371b15║持。理持者信彼。西方阿彌陀佛是我心具是
T37n1762_p0371b16║我心造。即以自心所具所造洪名。而為繫心
T37n1762_p0371b17║之境令不暫忘名為理持。一日乃至七日者。剋
T37n1762_p0371b18║期辨事也。利根一日即得不亂。鈍根七日方
T37n1762_p0371b19║得不亂。中根或二三四五六日不定。又利根
T37n1762_p0371b20║即能七日不亂。鈍根僅能一日不亂。中根或
T37n1762_p0371b21║六五四三二日不定。持至一心不亂便成修慧
T37n1762_p0371b22║也。一心亦有二種。謂不論事持理持。持至伏
T37n1762_p0371b23║除煩惱乃至見思先盡。皆名為事一心。又不
T37n1762_p0371b24║論事持理持。持至心開見本性佛。皆名為理
T37n1762_p0371b25║一心。事一心則。不為見思所亂。理一心則不
T37n1762_p0371b26║為二邊所亂。不為見思所亂故感變化身佛
T37n1762_p0371b27║及諸聖眾現在其前。心不復起娑婆界中三
T37n1762_p0371b28║有顛倒。即得往生同居方便二種極樂世界。
T37n1762_p0371b29║不為二邊所亂故感受用身佛及諸聖眾現在
T37n1762_p0371c01║其前。心不復起生死涅槃二見顛倒。即得往
T37n1762_p0371c02║生實報寂光二種極樂世界。當知執持名號
T37n1762_p0371c03║雖復簡易直捷。仍復至頓至圓。以一念相應
T37n1762_p0371c04║即一念佛念念相應即念念佛。不勞觀想不
T37n1762_p0371c05║必參究。當下圓明無餘無缺。上上根人終不
T37n1762_p0371c06║能踰其閫。下下根人亦可臻其閾。可謂橫該
T37n1762_p0371c07║八教豎徹五時。所以徹底悲心無問自說。且
T37n1762_p0371c08║深歎其難信也。問臨終佛現寧保非魔。答修
T37n1762_p0371c09║心之人不作佛觀而佛忽現。非本所期故名
T37n1762_p0371c10║魔事。念佛見佛已是相應。況在臨終非致魔
T37n1762_p0371c11║時。何須疑慮。問七日不亂約平時耶約臨終
T37n1762_p0371c12║耶。答約平時也。問若約平時則假如有人。七
T37n1762_p0371c13║日不亂之後更復起惑造業亦得生耶。答若
T37n1762_p0371c14║果得一心不亂之人決無更復起惑造業之事。
T37n1762_p0371c15║問大本十念寶王一念約平時耶約臨終耶。答
T37n1762_p0371c16║十念通於二時。若晨朝十念則屬平時。若十
T37n1762_p0371c17║念得生則與觀經十聲稱名是同但約臨命終
T37n1762_p0371c18║時。一念則但約臨終時。問既十念一念並皆
T37n1762_p0371c19║得生。何故此經要須七日。答若無平時七日
T37n1762_p0371c20║工夫。安有臨終十念一念。縱令觀經所明下
T37n1762_p0371c21║品下生五逆十惡之人現世不曾修行。並是
T37n1762_p0371c22║夙因成熟。故感臨終得遇善友聞便信願。如
T37n1762_p0371c23║此等事萬中無一。豈可不預辨資糧乃僥倖
T37n1762_p0371c24║於萬一哉。問西方去此十萬億土何得即生。
T37n1762_p0371c25║答十萬億土並不出我現前一念心性之外。
T37n1762_p0371c26║以心性本無外故。又仗佛力接引。何難即生。
T37n1762_p0371c27║問既判信願屬慧行持名屬行行。則執持名
T37n1762_p0371c28║號應是助行。何名正行。何得一一聲中皆悉
T37n1762_p0371c29║具多善根福德。答依一心說信願行。非有先
T37n1762_p0372a01║後亦非定三。蓋無願無行不名真信。無行無
T37n1762_p0372a02║信不名真願。無信無願不名真行。今全由信
T37n1762_p0372a03║願而持名號。故一一聲中信願行三皆悉圓
T37n1762_p0372a04║具。所以名多善根福德因緣。觀經所謂稱佛
T37n1762_p0372a05║名故於念念中除八十億劫生死之罪。此之
T37n1762_p0372a06║謂也。若使善根福德不多。安能除罪如此之
T37n1762_p0372a07║大。問臨終念力猛切故能除多劫罪。平日至
T37n1762_p0372a08║心稱名亦除罪否。答譬如日出群闇自消。稱
T37n1762_p0372a09║佛洪名萬罪自滅。問散心稱名亦能除罪并
T37n1762_p0372a10║往生否。答亦必除罪不定往生。必除罪者名
T37n1762_p0372a11║號功德真實不可思議故。不定往生悠悠散
T37n1762_p0372a12║善難敵無始積罪故。良由吾人無始劫來所造
T37n1762_p0372a13║生死重罪。假使重罪有體相者。盡虛空界不
T37n1762_p0372a14║能容受。故雖從生至死百年之中一一晝夜
T37n1762_p0372a15║彌陀十萬一一聲中盡滅八十億劫生死重罪。
T37n1762_p0372a16║然所滅罪猶如爪土。所未滅罪如大地土。惟
T37n1762_p0372a17║能念至一心不亂。則如健人突圍而出非復
T37n1762_p0372a18║三軍所能制耳。問既不定生稱名何益。答一
T37n1762_p0372a19║稱佛名便為成佛種子。猶如金剛終不可壞。
T37n1762_p0372a20║故佛世有一老人欲求出家。五百聖眾以道
T37n1762_p0372a21║眼觀。皆謂從無善根不肯剃度。後至佛所佛
T37n1762_p0372a22║即度之。弟子問佛因緣。佛言此人於無量劫
T37n1762_p0372a23║前。入山採薪為虎所逼。上樹避之。虎復繞樹
T37n1762_p0372a24║跑哮。以怖急故失聲稱南無佛。今此善根成
T37n1762_p0372a25║熟值我得道。非諸二乘道眼所能知也。由此
T37n1762_p0372a26║觀之。法華方便品中所明若於過去佛所散
T37n1762_p0372a27║亂稱名皆已成佛。豈不信哉。伏願若緇若素
T37n1762_p0372a28║若智若愚。於此簡易直捷無上圓頓法門。勿
T37n1762_p0372a29║視為難而輒生退諉。勿視為易而漫不策勤。
T37n1762_p0372b01║勿視為淺而妄致藐輕。勿視為深而弗敢承
T37n1762_p0372b02║任。蓋所持之名號真實不可思議。能持之心
T37n1762_p0372b03║性亦真實不可思議。持一聲則一聲不可思
T37n1762_p0372b04║議。持十聲百聲乃至無量無數等聲。則聲聲
T37n1762_p0372b05║皆悉不可思議故也。
T37n1762_p0372b06║　二總結勸
T37n1762_p0372b07║舍利弗我見是利故說此言若有眾生聞是說
T37n1762_p0372b08║者應當發願生彼國土　佛眼所見究盡明了。
T37n1762_p0372b09║以信願而執持名號。的確是多善根福德。以
T37n1762_p0372b10║此善根福德因緣。的確能感佛及聖眾來迎。
T37n1762_p0372b11║的確能生四種極樂世界。是為不可思議功
T37n1762_p0372b12║德之利。故殷勤再勸發願往生。以願能導行
T37n1762_p0372b13║故也。二正宗分竟。
T37n1762_p0372b14║三流通分信願行三。一經之要旨備矣。此無
T37n1762_p0372b15║上法門甚深難信。故既無問自說以為發起。
T37n1762_p0372b16║復引六方諸佛廣長舌相同為證明。以廣流
T37n1762_p0372b17║通。若非流通之力。何能使妙法筌蹄不壅於
T37n1762_p0372b18║來世。圓頓心要永傳於未聞也哉。文分為五。
T37n1762_p0372b19║初引六方諸佛稱讚勸信流通。二重徵名解
T37n1762_p0372b20║釋勸信流通。三約已今當生勸願流通。四引
T37n1762_p0372b21║諸佛稱讚難事敦信流通。五大眾歡喜信受
T37n1762_p0372b22║流通。
T37n1762_p0372b23║初中六。初東方(至)六上方。唐譯十方當知文
T37n1762_p0372b24║有詳略義無增減也。今初。
T37n1762_p0372b25║舍利弗如我今者讚歎阿彌陀佛不可思議功
T37n1762_p0372b26║德之利東方亦有阿閦鞞佛須彌相佛大須彌
T37n1762_p0372b27║佛須彌光佛妙音佛如是等恒河沙數諸佛各
T37n1762_p0372b28║於其國出廣長舌相遍覆三千大千世界說誠
T37n1762_p0372b29║實言汝等眾生當信是稱讚不可思議功德一
T37n1762_p0372c01║切諸佛所護念經　承上正宗分中廣讚阿彌
T37n1762_p0372c02║陀佛依正莊嚴勸人信願持名徑登不退。此
T37n1762_p0372c03║於出世大功德利之中。尤為不可思議。故不
T37n1762_p0372c04║惟我釋迦如來讚歎。舉凡六方諸佛無不異
T37n1762_p0372c05║口同音讚歎也。言不可思議者略有五意。一
T37n1762_p0372c06║橫超三界不俟斷惑故。二即於西方橫具四
T37n1762_p0372c07║土非由漸證故。三但持名號不假禪觀諸方
T37n1762_p0372c08║便故。四一七為期不藉多劫多生多年月故。
T37n1762_p0372c09║五持一佛名即為諸佛護念不異持一切佛名
T37n1762_p0372c10║故。阿閦鞞此云無動。餘皆可知。佛有無量德。
T37n1762_p0372c11║應有無量名。隨機立名。或取因或取果或性
T37n1762_p0372c12║或相或行願等。雖偏舉一隅。仍各具四悉。隨
T37n1762_p0372c13║一一名顯所詮德。劫壽說之亦不可盡。但可
T37n1762_p0372c14║意解而已。東方虛空不可盡故世界亦不可
T37n1762_p0372c15║盡。世界不可盡故現住世間諸佛亦不可盡。
T37n1762_p0372c16║略舉五名以等恒河沙數諸佛。如此諸佛各
T37n1762_p0372c17║出廣長舌相說誠實言勸信此經。而眾生猶
T37n1762_p0372c18║不生信。頑冥極矣。言廣長舌相者。尋常之人
T37n1762_p0372c19║三世不妄語則舌能至鼻。藏頭果佛三大阿
T37n1762_p0372c20║僧祇劫久不妄語。故舌薄而廣長出可覆面。
T37n1762_p0372c21║今證大乘淨土妙門。所以遍覆三千大千世
T37n1762_p0372c22║界。用表言必誠實決非虛謬也。此經正名稱
T37n1762_p0372c23║讚不可思議功德一切諸佛所護念經。羅什
T37n1762_p0372c24║法師順此方好略之機故。但譯云佛說阿彌
T37n1762_p0372c25║陀經。玄奘法師取捨兩楹。故又譯云稱讚淨
T37n1762_p0372c26║土佛攝受經。當知亦是文有詳略義無增減。
T37n1762_p0372c27║　二南方
T37n1762_p0372c28║舍利弗南方世界有日月燈佛名聞光佛大焰
T37n1762_p0372c29║肩佛須彌燈佛無量精進佛如是等恒河沙數
T37n1762_p0373a01║諸佛各於其國出廣長舌相遍覆三千大千世
T37n1762_p0373a02║界說誠實言汝等眾生當信是稱讚不可思議
T37n1762_p0373a03║功德一切諸佛所護念經。
T37n1762_p0373a04║　三西方
T37n1762_p0373a05║舍利弗西方世界有無量壽佛無量相佛無量
T37n1762_p0373a06║幢佛大光佛大明佛寶相佛淨光佛如是等恒
T37n1762_p0373a07║河沙數諸佛各於其國出廣長舌相遍覆三千
T37n1762_p0373a08║大千世界說誠實言汝等眾生當信是稱讚不
T37n1762_p0373a09║可思議功德一切諸佛所護念經　問無量壽
T37n1762_p0373a10║佛即是極樂世界阿彌陀佛否。答即是亦可。
T37n1762_p0373a11║不是亦可。即是亦可者。佛無我相。為度眾生
T37n1762_p0373a12║不妨自讚。如釋迦亦自讚故。不是亦可者。十
T37n1762_p0373a13║方同名諸佛無量。非止一佛名為無量壽故。
T37n1762_p0373a14║　四北方
T37n1762_p0373a15║舍利弗北方世界有焰肩佛最勝音佛難沮佛
T37n1762_p0373a16║日生佛網明佛如是等恒河沙數諸佛各於其
T37n1762_p0373a17║國出廣長舌相遍覆三千大千世界說誠實言
T37n1762_p0373a18║汝等眾生當信是稱讚不可思議功德一切諸
T37n1762_p0373a19║佛所護念經。
T37n1762_p0373a20║　五下方
T37n1762_p0373a21║舍利弗下方世界有師子佛名聞佛名光佛達
T37n1762_p0373a22║磨佛法幢佛持法佛如是等恒河沙數諸佛各
T37n1762_p0373a23║於其國出廣長舌相遍覆三千三千世界說誠
T37n1762_p0373a24║實言汝等眾生當信是稱讚不可思議功德一
T37n1762_p0373a25║切諸佛所護念經　下方者。此界水輪金輪
T37n1762_p0373a26║風輪之下復有下界非非想天等。乃至重重
T37n1762_p0373a27║無盡不可說不可說也。達磨此云法。餘可知。
T37n1762_p0373a28║　六上方
T37n1762_p0373a29║舍利弗上方世界有梵音佛宿王佛香上佛香
T37n1762_p0373b01║光佛大焰肩佛雜色寶華嚴身佛娑羅樹王佛
T37n1762_p0373b02║寶華德佛見一切義佛如須彌山佛如是等恒
T37n1762_p0373b03║河沙數諸佛各於其國出廣長舌相遍覆三千
T37n1762_p0373b04║大千世界說誠實言汝等眾生當信是稱讚不
T37n1762_p0373b05║可思議功德一切諸佛所護念經。上方者。此
T37n1762_p0373b06║界非非想天之上復有上界風輪銀輪及三
T37n1762_p0373b07║界等。重重無盡不可說不可說也。問既六方
T37n1762_p0373b08║各有諸佛。亦必各有淨土。何故偏讚西方。答
T37n1762_p0373b09║令初機易標心故。又彌陀本願勝故。又與此
T37n1762_p0373b10║土眾生偏有緣故。又念彌陀一佛即為念無
T37n1762_p0373b11║量佛。生西方一淨土即為遍生無量淨土故。
T37n1762_p0373b12║若淺位人知西方勝於餘方。便可決志專求。
T37n1762_p0373b13║若深位人知西方即攝十方即具四土。亦不
T37n1762_p0373b14║必捨西方而別求華藏。蓋若謂西方是權華
T37n1762_p0373b15║藏是實西方則小華藏則大者。全墮眾生遍
T37n1762_p0373b16║計執情。以不達權實一體大小無性故也。初
T37n1762_p0373b17║引六方諸佛稱讚勸信流通竟。
T37n1762_p0373b18║　二重牒名解釋勸信流通
T37n1762_p0373b19║舍利弗於汝意云何何故名為一切諸佛所護
T37n1762_p0373b20║念經耶舍利弗若有善男子善女人聞是經受
T37n1762_p0373b21║持者及聞諸佛名者是諸善男子善女人皆為
T37n1762_p0373b22║一切諸佛之所護念皆得不退轉於阿耨多羅
T37n1762_p0373b23║三藐三菩提是故舍利弗汝等皆當信受我語
T37n1762_p0373b24║及諸佛所說　阿耨多羅此云無上。三藐三
T37n1762_p0373b25║菩提此云正等正覺。即大乘果覺也。此大乘
T37n1762_p0373b26║經獨詮簡易直捷圓頓心要。又諸佛名字並
T37n1762_p0373b27║詮無上圓滿究竟萬德。故聞經受持及聞諸
T37n1762_p0373b28║佛名者皆為諸佛所護念皆得不退大菩提
T37n1762_p0373b29║也。問聞經受持護念不退可矣。但聞佛名豈
T37n1762_p0373c01║亦得護念不退耶。答此義有局有通。所言局
T37n1762_p0373c02║者。如占察經云。若雜亂垢心雖復稱誦我之
T37n1762_p0373c03║名字。而不名為聞。以不能生決定信解。但獲
T37n1762_p0373c04║世間善報。不得廣大深妙利益。若到一行三
T37n1762_p0373c05║昧則成廣大微妙行心。名得相似無生法忍。
T37n1762_p0373c06║乃為得聞十方佛名。此亦應爾。故須聞是經
T37n1762_p0373c07║已受持此經所示執持名號之法。持至一心
T37n1762_p0373c08║不亂方得聞諸佛名。方為一切諸佛所護念
T37n1762_p0373c09║也。所言通者。諸佛慈悲不可思議。名號功德
T37n1762_p0373c10║亦不思議。故一聞佛名不論有心無心若信
T37n1762_p0373c11║若謗皆成緣種。譬如入栴檀林若拜若打皆
T37n1762_p0373c12║染香氣。況佛度眾生不簡怨親恒無疲倦。苟
T37n1762_p0373c13║聞佛名佛必護念又何疑焉。然據金剛般若
T37n1762_p0373c14║三論皆云根熟菩薩方為佛所護念。准位須
T37n1762_p0373c15║在別地圓住。蓋是惟約自力故必入同生性
T37n1762_p0373c16║乃可護念。今仗他力故相似位即蒙護念。即
T37n1762_p0373c17║能圓得三種不退。下至一聞佛名。亦於同體
T37n1762_p0373c18║法性有資發力。亦得遠因終不退也。聞名功
T37n1762_p0373c19║德如此之大。釋迦及六方佛同所宣說可不
T37n1762_p0373c20║信乎。
T37n1762_p0373c21║　三約已今當生勸願流通
T37n1762_p0373c22║舍利弗若有人已發願今發願當發願欲生阿
T37n1762_p0373c23║彌陀佛國者是諸人等皆得不退轉於阿耨多
T37n1762_p0373c24║羅三藐三菩提於彼國土若已生若今生若當
T37n1762_p0373c25║生是故舍利弗諸善男子善女人若有信者應
T37n1762_p0373c26║當發願生彼國土　已發願者即已生。今發
T37n1762_p0373c27║願者即今生。當發願者即當生。正顯依信所
T37n1762_p0373c28║發之願願無虛發必剋果也。非信則不能發
T37n1762_p0373c29║願雖信而不發願亦不能生。故殷勤再勸發
T37n1762_p0374a01║願。願者信之券而行之樞尤為要務。舉願則
T37n1762_p0374a02║信行在其中矣。問今發願者但可當生。何得
T37n1762_p0374a03║云若今生。答此亦二義。一通約一期名今。則
T37n1762_p0374a04║現生發願持名臨終決定得生淨土是今發願
T37n1762_p0374a05║即今生也。二局約剎那名今。則一念相應一
T37n1762_p0374a06║念生。念念相應念念生。妙因妙果不離一心。
T37n1762_p0374a07║如秤兩頭低昂時等。何俟娑婆報盡方育寶
T37n1762_p0374a08║池。只今信願持名使非娑婆界內人矣。極圓
T37n1762_p0374a09║極頓難議難思。惟有大智方能諦信。
T37n1762_p0374a10║　四引諸佛稱讚難事敦信流通又二。初引諸
T37n1762_p0374a11║佛同讚。二自結歎難信。今初。
T37n1762_p0374a12║舍利弗如我今者稱讚諸佛不可思議功德彼
T37n1762_p0374a13║諸佛等亦稱讚我不可思議功德而作是言釋
T37n1762_p0374a14║迦牟尼佛能為甚難希有之事能於娑婆國土
T37n1762_p0374a15║五濁惡世劫濁見濁煩惱濁眾生濁命濁中得
T37n1762_p0374a16║阿耨多羅三藐三菩提為諸眾生說是一切世
T37n1762_p0374a17║間難信之法　諸佛功德智慧雖皆平等。而
T37n1762_p0374a18║施化則有難易。於淨土成菩提易。於濁世成
T37n1762_p0374a19║菩提難。為淨土眾生說法易。為濁世眾生說
T37n1762_p0374a20║法難。為濁世眾生說漸法猶易。說頓法尤難。
T37n1762_p0374a21║為濁世眾生說餘頓法猶易。說此淨土橫超
T37n1762_p0374a22║頓法尤難。為濁世眾生說淨土橫超頓修頓
T37n1762_p0374a23║證妙觀已自不易。說此無藉劬勞修證。但持
T37n1762_p0374a24║名號徑登不退。奇特勝妙超出思議第一方
T37n1762_p0374a25║便。更為難中之難。以是一切九法界世間所
T37n1762_p0374a26║難信故。所以名為甚難希有之事。而十方一
T37n1762_p0374a27║切諸佛無一不稱揚讚歎推我釋迦偏為勇猛
T37n1762_p0374a28║也。劫濁者濁法聚會之時。見濁者五利使邪
T37n1762_p0374a29║見增盛。所謂身見邊見見取戒取及諸邪見。
T37n1762_p0374b01║昏昧汩沒故名為濁。煩惱濁者五鈍使煩惑
T37n1762_p0374b02║增盛。所謂貪瞋癡慢疑。煩動惱亂故名為濁。
T37n1762_p0374b03║眾生濁者見煩惱所感麤弊五陰和合假名眾
T37n1762_p0374b04║生。色心並皆陋劣故名濁。命濁者因果並劣
T37n1762_p0374b05║壽命短促。乃至不滿百歲故名濁。
T37n1762_p0374b06║　二自結歎難信
T37n1762_p0374b07║舍利弗當知我於五濁惡世行此難事得阿耨
T37n1762_p0374b08║多羅三藐三菩提為一切世間說此難信之法
T37n1762_p0374b09║是為甚難　信願持名萬修萬去。永離五濁
T37n1762_p0374b10║圓淨四土。如此妙法真實難信。故不惟諸佛
T37n1762_p0374b11║稱讚即自亦歎其甚難。設非大悲弘誓塵劫
T37n1762_p0374b12║熏心。何能行此難事也哉。此而不信辜負慈
T37n1762_p0374b13║尊甚矣。四敦信流通竟。
T37n1762_p0374b14║　五大眾歡喜信受流通
T37n1762_p0374b15║佛說此經已舍利弗及諸比丘一切世間天人
T37n1762_p0374b16║阿修羅等聞佛所說歡喜信受作禮而去　法
T37n1762_p0374b17║門不可思議難信難知。故無一人能發問者。
T37n1762_p0374b18║佛智鑒機知機已熟。故無問自說令得四益。
T37n1762_p0374b19║既得聞已如時雨化故歡喜信受也。身心怡
T37n1762_p0374b20║悅名為歡喜。毫無疑惑名之為信。領持不忘
T37n1762_p0374b21║名之為受。感大恩德投身歸命名為作禮。依
T37n1762_p0374b22║教修一往不退名為而去。
T37n1762_p0374b23║佛說阿彌陀經要解
T37n1762_p0374b24║　　跋語
T37n1762_p0374b25║經云。末法之中億億人修行。罕有一得道者。
T37n1762_p0374b26║惟依念佛得度。嗚呼今正是其時矣。捨此不
T37n1762_p0374b27║可思議法門。其何能淑旭於初出家時。亦以
T37n1762_p0374b28║宗乘自負藐視教典。妄謂持名法門不過曲
T37n1762_p0374b29║為中下。後因大病發意西歸。嗣復研求妙宗
T37n1762_p0374c01║圓中二鈔及雲棲疏鈔等書。始知念佛三昧
T37n1762_p0374c02║實稱無上寶王。方肯死心執持名號。萬牛莫
T37n1762_p0374c03║能挽也。適吾友去病大士久事淨業。欲令此
T37n1762_p0374c04║經大旨辭不繁而即炳著。命余述此要解。余
T37n1762_p0374c05║正欲普與法界有情同生極樂。理不可卻。舉
T37n1762_p0374c06║筆於丁亥年九月二十有七。脫[葶-丁+呆]於十月初
T37n1762_p0374c07║五。凡九日而告成。所願一句一字咸作資糧。
T37n1762_p0374c08║一見一聞同階不退。或信或疑皆植道種。或
T37n1762_p0374c09║讚或謗等歸解脫。仰惟諸佛菩薩攝受證明。
T37n1762_p0374c10║同學友人隨喜加被。西有道人蕅益智旭閣
T37n1762_p0374c11║筆故跋。時年四十有九。
T37n1762_p0374c12║　　刻彌陀要解後序
T37n1762_p0374c13║經云。三界唯心萬法唯識。古人云。念自性彌
T37n1762_p0374c14║陀生唯心淨土。合而觀之。則是心作佛是心
T37n1762_p0374c15║是佛心外無佛佛外無心之義明矣。後人不
T37n1762_p0374c16║達。捨西方極樂而別言唯心淨土。捨萬德慈
T37n1762_p0374c17║尊而別言自性彌陀。不幾心外有佛佛外有
T37n1762_p0374c18║心耶。吾蕅益師深悟心性無外之體。故若宗
T37n1762_p0374c19║若教若性若相一以貫之。既著梵網合註佛
T37n1762_p0374c20║頂玄文唯識心要大乘止觀釋要等書。闡明
T37n1762_p0374c21║權實妙理。復為正知拈此彌陀要解。一展讀
T37n1762_p0374c22║時便覺信願持名人可自操其券。誠所謂直
T37n1762_p0374c23║捷痛快言簡意周者也。蓋末世弘法大士各
T37n1762_p0374c24║有專門。鮮克兼通性相。惟蕅師先從心源薦
T37n1762_p0374c25║徹。所以性相宗教無不游刃而解。了知心佛
T37n1762_p0374c26║眾生三無差別百界千如心具心造舉凡淨土
T37n1762_p0374c27║依正無非自心所變相分。故於四土橫豎之
T37n1762_p0374c28║致如指諸掌。然此特法海一滴耳。若欲盡蕅
T37n1762_p0374c29║師涯底。當遍覽合註玄文心要等大部著述。
T37n1762_p0375a01║又進求於未舉筆前。庶不認指而迷月矣。古
T37n1762_p0375a02║吳淨業弟子正知識。
T37n1762_p0375a03║弟子沈純社願以此刊施功德上薦先考恰所
T37n1762_p0375a04║府君諱自郇先妣孺人潘氏先室孺人陳氏亡
T37n1762_p0375a05║妾彭氏亡女祺官同生淨土永不退轉并祈保
T37n1762_p0375a06║孫男孚尹念溫曾孫式棠肇嘉端賜等歸依三
T37n1762_p0375a07║寶世修福慧伏惟我佛慈悲護念。
